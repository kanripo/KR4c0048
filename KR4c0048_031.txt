# -*- mode: mandoku-view; -*-
#+TITLE: 柳河東集
#+DATE: 2015-08-24 23:47:33.869310
#+PROPERTY: ID KR4c0048
#+PROPERTY: BASEEDITION WYG    
#+PROPERTY: JUAN 卷三十一
<pb:KR4c0048_WYG_031-1a>¶
欽定四庫全書¶
　柳河東集巻三十一¶
　　　　　　　　　　　　唐　柳宗元　撰¶
　書九首¶
　　與韓愈論史官書(韓集中不見與公書言史事惟/有荅劉秀才論史書具言為史)¶
　　　(者不有人禍必有天刑豈可不畏懼而輕為之/至引自古為史不克令終者為證公此書皆與)¶
　　　(韓問辨以為不然觀韓與劉秀才書則公所以/荅之之意昭然矣韓元和八年六月為史館修)¶
　　　(撰此書云正月二十/一日其九年之春與)¶
<pb:KR4c0048_WYG_031-1b>¶
正月二十一日某頓首十八丈退之侍者前獲書言史¶
事云具與劉秀才書及今乃見書藁私心甚不喜與退¶
之往年言史事甚大謬若書中言退之不宜一日在館¶
下安有探宰相意以為茍以史榮一韓退之耶若果爾¶
退之豈宜虛受宰相榮已而冐居館下近宻地食奉飬¶
役使掌故利紙筆為私書取以供子弟費古之志於有¶
(一無/有字)道不宜若是且退之以為記録者有刑禍避不肯¶
就尤非也史以名為褒貶猶且恐懼不敢為設使退之¶
<pb:KR4c0048_WYG_031-2a>¶
為御史中丞大夫其褒貶成敗人愈益顯其宜恐懼尤¶
大也則又揚揚入臺府美食安坐行呼唱於朝廷而已¶
耶在御史猶爾設使退之為宰相生殺出入升黜天下¶
士其敵益衆則又將揚揚入政事堂美食安坐行呼唱¶
於内庭外衢而已耶何以異不為史而榮其號利其禄¶
也又言不有人禍必有天刑若以罪夫前古之為史者¶
然亦甚惑凡居其位思直其道道茍直雖死不可囬也¶
如回之莫若亟去其位孔子之困於魯衛陳宋蔡齊楚¶
<pb:KR4c0048_WYG_031-2b>¶
者其時暗諸侯不能行也(一作其時諸/侯不能以也)其不遇而死不¶
以作春秋故也當其時雖不作春秋孔子猶不遇而死¶
也若周公史佚雖紀言書事猶遇且顕也又不得以春¶
秋為孔子累范曄悖亂雖不為史其宗(一無/宗字)族亦誅司¶
馬遷觸天子喜怒班固不檢下崔浩沽其直以闘暴虜¶
皆非中道左邱明以疾盲出於不幸子夏不為史亦盲¶
不可以是為戒其餘皆不出此是退之宜守中道不忘¶
其直無以他事自恐退之之恐唯在不直不得中道刑¶
<pb:KR4c0048_WYG_031-3a>¶
禍非所恐也凡言二百年文武事多有誠(一作/誡)如此者今¶
退之曰我一人也何能明則同職者又所云若是後來繼¶
今者又所云若是人人皆曰我一人則卒誰能紀傳之¶
耶如退之但以所聞知孜孜不敢怠同職者後來繼今¶
者亦各以所聞知孜孜不敢怠則庶幾不墜使卒有明¶
也不然徒信人口語每每異詞日以滋乆則所云磊磊¶
軒天地者(磊魯/猥切)决必沉没且亂雜無可考非有志者所¶
忍恣也果有志豈當待人督責迫蹙然後為官守耶又¶
<pb:KR4c0048_WYG_031-3b>¶
凡鬼神事渺茫荒惑無可准明者所不道退之之智而¶
猶懼於此今學如退之辭如退之好言論如退之慷慨¶
自謂正直行行焉如退之(行下/浪切)猶所云若是則唐之史¶
述其卒無可託乎明天子賢宰相得史才如此而又不¶
果甚可痛哉退之宜更思可為速為果卒以為恐懼不¶
敢則一日可引去又何云行且謀也今人當為而不為¶
又誘館中他人及後生者此大惑已不勉已而欲勉人¶
難矣哉¶
<pb:KR4c0048_WYG_031-4a>¶
　　與史官韓愈致段太尉逸事書(公自狀太尉逸事/甚悉又有上逸事)¶
　　　(於史官狀此又與韓昌黎書使書之勿墜時元/和九年也新史段太尉傳皆取公所為狀具載)¶
　　　(之史臣賛太尉又以公上史館狀中語曰柳/宗元不妄許人諒其然耶其益於名節多矣)¶
退之館下前者書進退之力史事奉荅誠中吾病若疑¶
不得實未即籍者誠皆是也退之平生不以不信見遇¶
竊自冠好遊邊上問故老卒吏得段太尉事最詳今所¶
趍走州刺史崔公時賜言事又具得太尉實迹㕘校備¶
具太尉大節古固無有然人以為偶一奮遂名無窮今¶
<pb:KR4c0048_WYG_031-4b>¶
大不然太尉自有難在軍中其處心未嘗虧仄其蒞事¶
無一不可紀㑹在下名未逹以故不聞非直以一時取¶
笏為諒也太史遷死退之復以史道在職宜不茍過日¶
時昔與退之期為史志甚壯今孤囚廢錮連遭瘴癘羸¶
頓朝夕就死無能為也第不能竟其業若太尉者宜使¶
勿墜太史遷言荆軻徴夏無且言大將軍徴蘇建言留¶
侯徴畫容貌(史記荆軻賛言荆軻傷秦王皆非也始公/孫季功董生與夏無且游具知其事為余)¶
(道之如是衛將軍青賛蘇建語余曰吾嘗責大將軍至/尊重而天下之賢大夫無稱焉留侯賛余以為其人計)¶
<pb:KR4c0048_WYG_031-5a>¶
(魁梧奇偉至見其圖狀貌/如婦人好女且即如切)今孤囚賤辱雖不及無且建¶
等然比畫工傳容貌尚差勝春秋所謂傳信傳著雖孔¶
子亦猶是也竊自以為信具著其逸事有狀¶
　　與劉禹錫論周易九六説書(劉夢得集有與董言/易辨易九六論二篇)¶
　　　(有曰乾之爻皆九而坤六何也世之儒曰吾聞/諸孔穎逹云陽尊得兼乎隂隂不得兼陽也他)¶
　　　(日與董生言及易生曰吾聞諸畢中和云舉老/而稱也因舉揲蓍變之所遇多少以明老陽老)¶
　　　(隂之數以明二篇之䇿復取左氏國語昔人之/筮以為證且曰余與董生九六之義信與理㑹)¶
　　　(為不誣矣又於左氏二書㕘焉若合形影而世/人往往攘臂於其間曰生之名孰與穎逹著耶)¶
<pb:KR4c0048_WYG_031-5b>¶
　　　(而才孰與元凱賢耶厯載曠日未嘗有聞人用/是説者雖余憤然口舌争特貌從者十一二焉)¶
　　　(余獨悲而志之以俟夫後覺初董生本畢中和/中和本其師師之學本一行云此夢得所言易)¶
　　　(大槩也其論九六繼以揲蓍法曰九六數曰大/衍論曰與董生言易凡三篇不能偹載今公以)¶
　　　(為初無異於穎逹之説而以畢子/董子為膚末於學而遽云云也)¶
見與董生論周易九六義取老而變以為畢中和承一¶
行僧得此説異孔穎逹䟽而以為新奇彼畢子董子何¶
膚末於學而遽云云也都不知一行僧承韓氏孔氏説¶
而果以為新奇不亦可笑矣哉韓氏著乾之䇿二百一¶
<pb:KR4c0048_WYG_031-6a>¶
十有六曰乾一爻三十有六䇿則是取其過揲四分而¶
九也坤之䇿一百四十有四曰坤一爻二十四䇿則是¶
取其過揲四分而六也孔穎逹等作正義論云九六有¶
二義其一者曰陽得兼隂隂不得兼陽其二者曰老陽¶
數九老隂數六二者皆變用周易以變者占鄭𤣥注易¶
亦稱以變者占故云九六也所以老陽九老隂六者九過揲¶
得老陽六過揲得老隂此具在正義乾篇中周簡子之¶
説亦若此而又詳備何畢子董子不視其書而妄以口¶
<pb:KR4c0048_WYG_031-6b>¶
承之也君子之學將有以異也必先究窮其書究窮而¶
不得焉乃可以立而正也今二子尚未能讀韓氏注孔¶
氏正義是見其道聴塗説者又何能知所謂易者哉足¶
下取二家言觀之則見畢子董子膚末於學而遽云云¶
也若曰孰與穎逹著則此説乃穎逹説也非一行僧畢¶
子董子能有異説者也無乃即其謬而承之者與觀足¶
下出入筮數考校左氏今之世罕有如足下求易之悉者¶
也然務先窮昔人書有不可者而後革之則大善謹之¶
<pb:KR4c0048_WYG_031-7a>¶
勿遽宗元白¶
　　荅劉禹錫天論書(公為天説以折韓昌黎之言劉/禹錫作天論以公之説為未盡)¶
　　　(公反復以書問辯其詳解見天説下觀/禹錫天論㕘以書意則其意昭然矣)¶
宗元白發書得天論三篇以僕所為天説為未究欲畢¶
某言始得之大喜謂有以開明吾志慮及詳讀五六日¶
求其所以異吾説卒不可得其歸要曰非天預乎人也¶
凡子之論乃吾天説傳䟽耳無異道焉諄諄佐吾言而曰¶
有以異不識何以為異也子之所以為異者豈不以賛¶
<pb:KR4c0048_WYG_031-7b>¶
天之能生植也歟夫天之能生植乆矣不待賛而顕且¶
子以天之生植也為天耶為人耶抑自生而植乎若以¶
為為人則吾愈不識也若果以為自生而植則彼自生¶
而植耳何以異夫果蓏之自為果蓏(蓏魯果切有/核果無核蓏)癰痔¶
之自為癰痔(癰音雍痔/丈里切)草木之自為草木耶是非為蟲¶
謀明矣猶天之不謀於人也彼不我謀而我何為務勝¶
之耶子所謂交勝者若知天恒為惡人恒為善人勝天¶
則善者行是又過徳乎人過罪乎天也又曰天之能者¶
<pb:KR4c0048_WYG_031-8a>¶
生植也人之能者法制也是判天與人為四而言之者¶
也余則曰生植與災荒皆天也法制與悖亂皆人也二¶
之而已其事各行不相與而凶豐理亂出焉究之矣凡¶
子之辭枝葉甚美而根不直取以遂焉又曰子以喻乎¶
旅者皆人也而一曰天勝焉一曰人勝焉何哉莽蒼之¶
先者力勝也邑郛之先者智勝也虞芮力窮也匡宋智¶
窮也是非之存亡皆未見其可以喻乎天者若子之説¶
要以亂為天理理為人理耶謬矣若撡舟之言人與天¶
<pb:KR4c0048_WYG_031-8b>¶
者愚民恒説耳幽厲之云為上帝者無所歸怨之詞耳¶
皆不足喻乎道子其熟之無羡言侈論(羡延面/切餘也)以益其¶
枝葉姑務本之為得不亦裕乎獨所謂無形為無常形¶
者甚善宗元白¶
　　答元饒州論春秋書(考新舊史元姓不見其為饒/州者新史年表有元洪者嘗)¶
　　　(為饒州刺史而時不可考元和間惟有元稹而/傳不載其為饒州書言裴封叔瑾也韓宣英曄)¶
　　　(也吕和叔温也韓安平泰也凌生者凖也陸先/生質一名淳有春秋㣲㫖傳於世為給事中侍)¶
　　　(讀而卒門人私謚曰文通先生公貶於永州而/陸亡矣公嘗為先生墓誌見於集集有吕温誄)¶
<pb:KR4c0048_WYG_031-9a>¶
　　　(卒於元和六年韓曄誌卒於元和三年今皆云/亡友書當作於六年之後胥山沈公謂當去亡)¶
　　　(友二字然止當易在吕和叔上盖韓宣英元和/十年自饒州司馬召回與公例出為汀州刺史)¶
　　　(也/)¶
辱復書教以報張生書及答衢州書言春秋此誠世所¶
希聞兄之學為不負孔氏矣往年曾記裴封叔宅聞兄¶
與裴少常言晉人及姜戎敗秦師於殽一義(事在僖公/三十三年)¶
嘗諷習之又聞亡友韓宣英吕和叔輩言他義知春秋¶
之乆隠而近乃出焉京中於韓安平處始得㣲指和叔¶
<pb:KR4c0048_WYG_031-9b>¶
處始見集注恒願掃於陸先生之門及先生為給事中¶
與宗元入尚書同日居又與先生同巷始得執弟子禮¶
未及講討㑹先生病時聞要論嘗以易教誨見寵不幸¶
先生疾彌甚宗元又出邵州乃大乖謬不克卒業復於¶
亡友凌生處盡得宗指辨疑集注等一通伏而讀之於¶
紀侯大去其國(事見莊/公四年)見聖人之道與堯舜合不惟文¶
王周公之志獨取其法耳於夫人姜氏㑹齊侯於禚(事/在)¶
(莊公二年禚/諸若切齊地)見聖人立孝經之大端所以明其分也於¶
<pb:KR4c0048_WYG_031-10a>¶
楚人殺陳夏徴舒丁亥楚子入陳納公孫寧儀行父於¶
陳(事在宣公/十一年)見聖人褒貶予奪唯當之所在所謂瑕瑜¶
不掩也(瑕音遐/瑜音俞)反覆甚喜若吾生前距此數十年則不得是¶
學矣今適後之不為不遇也兄書中所陳皆孔氏大趣¶
無得踰焉其言書荀息貶立卓之意也(僖公十年書里/克弑其君卓及)¶
(其大夫荀息先是晉獻公寵驪姬殺太子申生逐夷吾/重耳而立奚齊前年獻公卒里克弑奚齊荀息又立卓)¶
(子至是里克又/弑而荀息死之)頃嘗怪荀息奉君之邪心以立嬖子不¶
務正義棄重耳於外而專其寵孔子同於仇牧孔父為¶
<pb:KR4c0048_WYG_031-10b>¶
之辭(桓公二年宋督弑其君與夷及其大夫孔父莊公/十二年宋萬弑其君㨗及其大夫仇牧於前書里)¶
(克事書/法皆同)今兄言貶息大善息固當貶也然則春秋與仇¶
孔辭不異仇孔亦有貶歟宗元嘗著非國語六十餘篇其¶
一篇為息發也今録以徃可如愚之所謂者乎㣲指中¶
明鄭人來渝平(事在隠/公六年)量力而退告而後絶固先同後¶
異者也今檢此前無與鄭同之文後無與鄭異之據獨¶
疑此一義理甚精而事有不合兄亦當指而教焉往年¶
又聞和叔言兄論楚商臣一義(事在文/公元年)雖啖趙陸氏(啖/音)¶
<pb:KR4c0048_WYG_031-11a>¶
(淡啖助也/趙趙匡也)皆所未及請具録當䟽㣲指下以傳末學蕭¶
張前書亦請見及至之日勒為一巻以垂將來宗元始¶
至是州作陸先生墓表今以奉獻與宣英讀之春秋之¶
道如日月不可賛也若賛焉必同於孔跖優劣之説故¶
直舉其一二不宣宗元再拜¶
　　與吕道州温論非國語書(温字和叔亦字化光温/卒公嘗為之誄云由道)¶
　　　(州陟為衡州卒時元和六年/八月則此書當在六年前也)¶
四月三日宗元白化光足下近世之言理道者衆矣率¶
<pb:KR4c0048_WYG_031-11b>¶
由大中而出者咸無焉其言本儒術則迂迴茫洋而不¶
知其適其或切於事則苛峭刻覈(峭七肖切/覈下革切)不能從容¶
卒泥乎大道(泥乃/計切)甚者好怪而妄言推天引神以為靈¶
奇恍惚若化而終不可逐故道不明於天下而學者之¶
至少也吾自得友君子而後知中庸之門户階室漸染¶
砥礪幾乎道真然而常欲立言垂文則恐而不敢今動¶
作悖謬以為僇于世身編夷人名列囚籍以道之窮也而¶
施乎事者無日故乃挽引强為小書以志乎中之所得¶
<pb:KR4c0048_WYG_031-12a>¶
焉嘗讀國語病其文勝而言龎好詭以反倫其道舛逆¶
而學者以其文也咸嗜悦焉伏膺呻吟者至比六經則¶
溺其文必信其實是聖人之道翳也余勇不自制以當¶
後世之訕怒輙乃黜其不臧究世之謬(究一/作救)凡為六十¶
七篇命之曰非國語既就累日怏怏然不喜以道之難¶
明而習俗之不可變也如其知我者果誰歟凡今之及¶
道者果可知也已後之來者則吾未之見其可忽耶故¶
思欲盡其瑕類以(一有/别字)白中正(類盧/對切)度成吾書者非化¶
<pb:KR4c0048_WYG_031-12b>¶
光而誰輙令往一通惟少留視役慮以卒相之也往時¶
致用作孟子評有韋詞者告余曰吾以致用書示路子¶
路子曰善則善矣然昔人為書豈若是摭前人者耶韋¶
子賢斯言也余曰致用之志以明道也非以摭孟子葢¶
求諸中而表乎世焉爾今吾為是書非左氏尤甚若二¶
子者固世之好言者也而猶出乎是況不及是者滋衆¶
則余之望乎世也愈狹矣卒如之何茍不悖於聖道而¶
有以啟明者之慮則用是罪余者(一有/曰字)雖累百世滋不¶
<pb:KR4c0048_WYG_031-13a>¶
憾而恧焉(恧女六/切慙也)於化光何如哉激乎中必厲乎外想¶
不思而得也宗元白¶
　　答吳武陵論非國語書(公謫永州武陵亦以元和/三年謫於永文字往來為)¶
　　　(多吕道州之言亦若武陵之/言此書當在與道州書後作)¶
濮陽吳君足下僕之為文乆矣然心少之不務也以為¶
是特博奕之雄耳故在長安時不以是取名譽意欲施¶
之事實以輔時及物為道自為罪人捨恐懼則閒無事¶
故聊復為之然而輔時及物之道不可陳於今則宜垂¶
<pb:KR4c0048_WYG_031-13b>¶
於後言而不文則泥(乃計/切)然則文者固不可少耶拘囚¶
以來無所發明䝉覆幽獨㑹足下至然後有助我之道¶
一觀其文心朗目舒炯若深井之下(炯古逈切/又音迥)仰視白¶
日之正中也足下以超軼如此之才每以師道命僕僕¶
滋不敢僕每為一書足下必大光耀以明之固又非僕¶
之所安處也若非國語之説僕病之乆嘗難言於世俗¶
今因其閒也而書之恒恐後世之知言者用是詬病(詬/古)¶
(侯/切)狐疑猶豫(猶去/聲)伏而不出累月方示足下足下乃以¶
<pb:KR4c0048_WYG_031-14a>¶
為當僕然後敢自是也吕道州善言道亦若吾子之言¶
意者斯文殆可取乎夫為一書務富文采不顧事實而¶
益之以誣怪張之以濶誕以炳然誘後生而終之以僻¶
是猶用文錦覆䧟穽也不明而出之則顛者衆矣僕¶
故為之標表以告夫遊乎中道者焉僕無聞而甚陋又¶
在黜辱居泥塗若螾蛭然(螾與蚓同蛭音質説/文蟣也一曰水蛭)雖鳴其¶
音聲誰為聴之(一有/獨字)賴世之知言者為准其不知言而¶
罪我者吾不有也僕又安敢期如漢時列官以立學故¶
<pb:KR4c0048_WYG_031-14b>¶
為天下笑耶是足下之愛我厚始言之也前一通如來¶
言以汙箧牘此在明聖人之道微足下僕又何託焉不¶
悉宗元頓首¶
　　與吕恭論墓中石書書(恭一名宗禮嘗以監察御/史參江南西道軍事時韋)¶
　　　(丹為觀察使教人為瓦屋别置南北市營韓昌/黎誌丹墓備書之今書謂大夫之政良而吾子)¶
　　　(賛焉又云作東郛改市㕓去比竹茨草之室正/指此也恭後卒公又誌其墓具於集韋丹在江)¶
　　　(南時元和四五年/書亦當在此時云)¶
宗元白元生至得弟書甚善諸所稱道具之元生又持¶
<pb:KR4c0048_WYG_031-15a>¶
部中廬父墓者所得石書模其文示余云若將聞於上¶
余故恐而疑焉僕早好觀古書家所蓄晉魏時尺牘甚¶
具又二十年來遍觀長安貴人好事者所蓄殆無遺焉¶
以是善知書雖未常見名氏望而識其時也又文章之¶
形狀古今特異弟之精敏通逹夫豈不究於此今視石¶
文署其年曰永嘉其書則今田野人所作也雖支離其¶
字尤不能近古為其永字等頗効王氏變法皆永嘉所¶
未有辭尤鄙近若今所謂律詩者晉時葢未嘗為此聲¶
<pb:KR4c0048_WYG_031-15b>¶
大謬妄矣又言植松烏擢之怪(擢一/作催)而掘其土得石尤¶
不經難信或者得無姦為之乎且古之言𦵏者藏也壤¶
樹之而君子以為議況廬而居者其足尚之哉聖人有¶
制度有法令過則為辟(音/壁)故立大中者不尚異教人者¶
欲其誠是故惡夫飾且偽也過制而不除䘮宜廬於庭¶
而矯於墓者大中之罪人也況又出怪物詭神道以奸¶
大法(奸音/干)而因以為利乎夫偽孝以奸利誠仁者不忍¶
摘過恐傷於教也(摘陟革切/又他厯切)然使偽可為而利可冒則¶
<pb:KR4c0048_WYG_031-16a>¶
教益壞若然者勿與知焉可也伏而不出之可也以大¶
夫之政良而吾子賛焉固無闕遺矣作東郛改市㕓去¶
比竹茨草之室而垍土大木陶甄梓匠之工備孽火不¶
得作化墮窳之俗(窳以主切器/空中病也)絶偷浮之源而條桑浴¶
種深耕易耨之力用寛徭嗇貨均賦之政起其道美矣¶
於斯也慮善善之過而莫之省誠慤之道少損故敢私¶
言之夫以淮濟之清有玷焉若秋毫固不為病然而萬¶
一離婁子眇然睨之不若無者之快也想黙已其事無¶
<pb:KR4c0048_WYG_031-16b>¶
出所置書幸甚宗元白¶
　　與友人論為文書(作之年月未詳觀其氣質當/在未謫時作貞元末年文也)¶
古今號文章為難足下知其所以難乎非謂比興之不¶
足恢拓之不逺鑚礪之不工頗纇之不除也得之為難¶
知之愈難耳茍或得其高朗探其深賾雖有蕪敗則為¶
日月之蝕也大圭之瑕也曷足傷其明黜其寳哉且自¶
孔氏以來兹道大闡家修人勵刓精竭慮者(刓吾/官切)幾千¶
年矣其間耗費簡札役用心神者其可數乎登文章之¶
<pb:KR4c0048_WYG_031-17a>¶
籙波及後代越不過數十人耳其餘誰不欲争裂綺繡¶
互攀日月高視於萬物之中雄峙於百代之下乎率皆¶
縱㬰而不克(縱子勇切臾音/勇縱臾奬勸也)躑躅而不進(躑直炙切/躅厨玉切)力¶
䠞勢窮(䠞子六切/與&KR1370;同)吞志而没故曰得之為難嗟乎道之¶
顯晦幸不幸繫焉談之辯訥升降繫焉鑒之頗正好惡¶
繫焉交之廣狹屈伸繫焉則彼卓然自得以奮其間者¶
合乎否乎是未可知也而又榮古虐今者比肩疊跡大¶
抵生則不遇死而垂聲者衆焉揚雄没而法言大興馬¶
<pb:KR4c0048_WYG_031-17b>¶
遷生而史記未振彼之二才且猶若是況乎未甚聞著¶
者哉固有文不傳於後祀聲遂絶於天下者矣故曰知¶
之愈難而為文之士亦多漁獵前作戕賊文史抉其意¶
抽其華置齒牙間遇事蠭起金聲玉耀誑聾瞽之人徼¶
一時之聲(徼古/堯切)雖終淪棄而其奪朱亂雅為害已甚是¶
其所以難也間聞足下欲觀僕文章退發囊笥編其蕪¶
穢心悸氣動交於胷中未知孰勝故久滯而不往也今¶
往僕所著賦頌碑碣文記議論書序之文凡四十八篇¶
<pb:KR4c0048_WYG_031-18a>¶
合為一通想令治書蒼頭吟諷之也擊轅拊缶必有所¶
擇顧鑒視其何如耳還以一字示褒貶焉¶
　¶
　¶
　¶
　¶
　¶
　¶
<pb:KR4c0048_WYG_031-18b>¶
　¶
　¶
　¶
　¶
　¶
　¶
　¶
　柳河東集巻三十一¶
