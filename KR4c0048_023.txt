# -*- mode: mandoku-view; -*-
#+TITLE: 柳河東集
#+DATE: 2015-08-24 23:47:33.734167
#+PROPERTY: ID KR4c0048
#+PROPERTY: BASEEDITION WYG    
#+PROPERTY: JUAN 卷二十三
<pb:KR4c0048_WYG_023-1a>¶
欽定四庫全書¶
　栁河東集巻二十三¶
　　　　　　　　　　　　唐　栁宗元　撰¶
　序十二首¶
　　同吴武陵贈李睦州詩序(舊史憲宗紀元和二年/十月浙西節度使李錡)¶
　　　(據潤州叛殺判官王澹詐請入朝遂令蘇常杭/湖睦五州戍將殺刺史修石頭故城謀欲僣逆)¶
　　　(未㡬潤州大將張文良等執李錡以獻李睦州/得罪當在此時考之新史李錡傳亦不載睦州)¶
　　　(事元和三年吴武陵亦以事貶永州序云睦州/既更大赦始移永州大赦在元和三年睦州亦)¶
<pb:KR4c0048_WYG_023-1b>¶
　　　(是時至永詩序/當在是後作)¶
潤之盜錡(魚倚切/又音竒)竊貨財聚徒黨為反謀十年今天子¶
即位三年大立制度於是盜恐且奮將遂其不善視部¶
中良守不為巳用者誣陷去之睦州由是得罪天子使¶
御史按問館于睦自門及堂皆其私卒為衛天子之衛¶
不得揺手辭卒致具有間盜遂作而庭臣猶用其文斥¶
睦州南海上既上道盜以徒百人遮於楚越之郊戰且¶
走乃得完為左官吏無幾盜就擒斬之於社垣之外論¶
<pb:KR4c0048_WYG_023-2a>¶
者謂宜還睦州以明其誣既更大赦始移永州去長安¶
尚四千里睦州未嘗自言吴武陵剛健士也懐不能忍¶
於是踴躍其誠鏗鏘其聲(鏗丘耕切/鏘千羊切)出而為之詩然後¶
慊於内(慊苦簟/切愜也)余固知睦州之道也熟銜匿而未發且¶
久聞吴之先焉者激於心(焉一/作言)若鐘鼔之考不知聲之¶
發也遂繫之而重以序¶
　　送南涪州量移澧州序(涪州即南承嗣也霽雲之/子故序言先中丞與夫忠)¶
　　　(烈之𦙍皆指霽雲而言傳載承嗣為涪州刺史/劉闢叛以無備謫永州闢叛在元和元年此序)¶
<pb:KR4c0048_WYG_023-2b>¶
　　　(云涪州受譴兹郡凡二嵗/為元和三年赦後作云)¶
越有納官之令以勝大敵(國語越王句踐棲于會稽之/上乃號令于三軍曰有能助)¶
(寡人謀而退吴者吾與之共知越國之政乃致其父母/昆弟而誓之曰孤子寡婦疾疚貧病者納官其子所以)¶
(結人心終/果報吴)漢有羽林之制以威四夷(漢武帝太初元年/初置名曰建章營)¶
(騎後改名曰羽林騎凡從軍死事之子/孫飬羽林官教以五兵號曰羽林孤兒)國家寵先中丞¶
邁古人之烈故君自未成童品常第四人猶曰於古為¶
薄漢北地都尉卬(音/昂)以不勝任陷匃奴而子單侯于缾¶
(西漢功臣表缾侯孫單以其父卬為北/地都尉匈奴入力戰死事子單封缾侯)濟北相韓千秋¶
<pb:KR4c0048_WYG_023-3a>¶
以匹夫之諒奮觸南越而子延年侯于成安(西漢功臣/表韓延年)¶
(以其父千秋為挍尉撃南/越死事延年封成安侯)君之土田之錫猶挫于有司¶
之手始由施州為涪州(涪音/浮)扞蜀道勍㓂(勍其/京切)晝不釋¶
刃夜不觧甲曰我忠烈𦙍也期死待敵敵亦曰彼忠烈¶
𦙍也盡力致命是不可犯然而筆削之吏以簿書校計¶
贏縮受譴兹郡凡二嵗朝廷建大本貞萬邦慶澤之濡¶
洗濯生植又况涪州家聲之大裕蠱之志(蠱音古易幹/父之蠱用裕)¶
宜尤被顯寵者也自漢而南州之美者十七八莫若澧¶
<pb:KR4c0048_WYG_023-3b>¶
澧之佐理莫踰於長史以是進秩人猶曰且有後命永¶
州多謫吏而君侯惠和温良故其歡愉異於他部優詔¶
既至而君適讎於文(讎是周&KR0704;/校讎也)其徃也獨故凡羡慕之¶
辭無不加等噫以君承荷之重恭肅之美四方之求忠¶
壮義烈者将於君是觀凡君子之志欲其優柔而益固¶
憤悱而不忘以增太史世家之籍用是為貺則拱璧大¶
鼎烏可以言重乎¶
　　送薛存義序(零陵永州邑也薛為令而去公序以/送之且曰吾賤且辱不得與於考績)¶
<pb:KR4c0048_WYG_023-4a>¶
　　　(幽明之説則序/在永時作也)¶
河東薛存義将行栁子載肉于俎崇酒于觴追而送之¶
江之滸(音虎詩在/江之滸)飲食之(飲音䕃/食音嗣)且告曰凡吏于土者¶
若知其職乎盖民之役非以役民而已也凡民之食于¶
土者出其十一傭乎吏使司平于我也今我受其直怠¶
其事者天下皆然豈惟怠之又從而盜之向使傭一夫¶
於家受若直怠若事又盜若貨器則必甚怒而黜罸之¶
矣以今天下多類此而民莫敢肆其怒與黜罸何哉勢¶
<pb:KR4c0048_WYG_023-4b>¶
不同也勢不同而理同如吾民何有逹於理者得不恐¶
而畏乎存義假令零陵二年矣蚤作而夜思勤力而勞¶
心訟者平賦者均老弱無懐詐暴憎其為不虛取直也¶
的矣其知恐而畏也審矣吾賤且辱不得與考績幽明¶
之説於其徃也故賞以酒肉而重之以辭¶
　　送薛判官量移序(薛不詳其名序云薛去連而吏/於鼎永與連相接又鼎之經塗)¶
　　　(序當作於/永州時)¶
仕於世有勞而見罪凡人處是鮮不怨懟忿憤(懟音隊/憤房吻)¶
<pb:KR4c0048_WYG_023-5a>¶
(切/)列於上愬於下此恒状也異於恒者其道宜顯薛生¶
司貨賄於軍興之際兵亂不去然得以不犯由太行以¶
東皆傳道之可以為勞矣而竟連大獄以至於放不戚¶
於貌不悱於心樂以自肥而未嘗尤於物其有異于恒¶
矣哉朝廷施恩澤大凡受謫者罪得而未薄(未一/作末)乃命¶
以近壤薛君去連而吏於朗(朗今/鼎州)是其漸於顯歟君子¶
學以植其基信以篤其道有異于恒者充而大之茍推¶
是以徃雖欲辭顯難矣¶
<pb:KR4c0048_WYG_023-5b>¶
　　送李渭赴京師序(渭唐宗室子也序曰余斥刺栁/至于桂君又在焉公元和十年)¶
　　　(既召而復謫于栁/此在栁州時作)¶
過洞庭上湘江非有罪左遷者罕至又况踰臨源嶺下¶
灕水(灕力支切灕/水出零陵)出荔浦(荔音/戾)名不在刑部而来吏者¶
其加少也固宜前余出居永州李君至固怪其棄美仕¶
就醜地無所束縛自取瘴癘後余斥刺栁州至于桂君¶
又在焉方屑屑為吏噫何自苦如是耶明時宗室屬子¶
當尉畿縣今王師連征不貢二府方汲汲求士李君讀¶
<pb:KR4c0048_WYG_023-6a>¶
書為詩有幹局久逰燕魏趙代間知人情識地利能言¶
其故以是入都干丞相益國事不求獲乎已而已以有¶
獲予嫉其不為是久矣而曰将行請余以言行哉行哉¶
言止是而已¶
　　送嚴公貺下第歸興元覲省詩序(公貺震之子也/所謂相國馮翊)¶
　　　(公殿邦坤隅柄是文武者即震也本傳徳宗幸/奉天震進封馮翊公久之進中書門下平章事)¶
　　　(貞元十五年卒序當/作于震未卒之前)¶
嚴氏之子有公貺者退自有司踵門而告栁子曰吾獻¶
<pb:KR4c0048_WYG_023-6b>¶
藝不售於儀曹之賈貨不中度敢逃其咎詰朝将行願¶
聞所以去我者其可乎哉余諭之曰吾子以沖退之志¶
端其趣嚮以淬礪之誠(淬音倅/礪音厲)修其文雅行當承教戒¶
於獨立之下濬發清源(濬作/浚)激掦洪音沛哉鏗鏘乎充¶
于四體之不暇吾何敢去子恭惟相國馮翊公有大勲¶
力盈於旂常極人臣之尊分天子之憂殿邦坤隅柄是¶
文武若子者生而有黼繢梁肉之美不知耕農之勤勞¶
物役之艱難趍其庭有魏絳之金石焉(晉侯以樂賜魏/絳曰子教寡人)¶
<pb:KR4c0048_WYG_023-7a>¶
(和諸戎狄以正諸華夏八年之中九合諸侯如樂之和/請與子樂之辭曰和戎狄國之福也臣何力之有夫賞)¶
(國之典也子其受之/魏絳始有金石之樂)候其門有亞夫之棨㦸焉(漢制假/棨㦸以)¶
(代斧鉞棨前驅之器以木為/之王公以下通用以前驅也)中人處之不能無傲而子¶
之伯仲皆脱略貴美服勤儒素退託於布衣韋帶之任¶
如少習然故繼登上科以及於子是可舉嚴氏之教誦¶
乎他門使有矜式也而吾子又引慝内訟撝謙如此(撝/音)¶
(揮/)其何患乎賈之不售而自薄哉於是文行之逹(一有/者字)¶
若髙陽齊據者偕賦命余序引余朴不曉文故書嚴子¶
<pb:KR4c0048_WYG_023-7b>¶
之嘉言編於右簡竊褒貶之義以贈¶
　　送元秀才下第東歸序(元秀才公瑾也公集有荅/貢士元公瑾𦒿謂其有文)¶
　　　(行而不能薦於有司其末曰其余去就之説則/足下觀時而已今為序送言退家殷墟修志增)¶
　　　(藝故贈言以勉之也序當在書/後皆貞元十八九年京師時作)¶
周乎志者窮躓不能變其操(躓音致説文/跲也操音慥)周乎藝者屈¶
抑不能貶其名其或處心定氣居斯二者雖有窮屈之¶
患則君子不患矣元氏之子其殆庶周乎言恭而信(言/一)¶
(作/貌)行端而靜勇於講學急於進業既逰京師寓居側陋¶
<pb:KR4c0048_WYG_023-8a>¶
無使令之童闕交易之財可謂窮躓矣而操逾厲志之¶
周也才濬而清詞簡而備工於言理長於應卒從計京¶
師受丙科之薦獻藝春卿當三黜之辱可謂屈抑矣而¶
名益茂藝之周也茍非處心定氣則曷能如此哉余聞¶
其欲退家殷墟修志增藝懼其沉鬱傷氣懐憤而不能¶
逹乃徃送而諭焉夫有湛盧豪曹之器者(越王勾踐有/寳劒五純鉤)¶
(湛盧鏌鎁/豪曹巨闕)患不得犀兕而剸之(剸㫖逺切/細剖也)不患其不利¶
也今子有其器宣其利乗其時夫何患焉磨礪而坐待¶
<pb:KR4c0048_WYG_023-8b>¶
之可也遂欣欣而去¶
　　送辛殆庶下第逰南鄭序(此貞元十三年作盖公/自貞元五年来京師求)¶
　　　(進士其在序曰余在京師九年/則十三年未為集賢正字時也)¶
朝廷用文字求士每嵗布衣束帶偕計吏而造有司者¶
僅半孔徒之數(謂半孔門弟/子三千之數)春官上大夫擢甲乙而升¶
司徒者於孔氏髙弟亦再倍焉僕在京師凡九年于今¶
其間得意者二百有六十人其果以文克者十不能一¶
二嘗從俊造之後頗渉藝文之事四貢鄉里而後獲焉¶
<pb:KR4c0048_WYG_023-9a>¶
方之於釣者絲綸不屬鈎喙甚直懐(一作/嗜)有美餌而觖¶
望獲魚之暮(觖古穴切又窺/瑞切怨望也)則善取者皆指而笑之今¶
辛生固窮而未逹遲久而不試褎衣之徒視子而捧腹¶
者盖不之知焉辛生嘗南依蠻楚専志於學為文無謬¶
悠迂誣之談鍛錬翦截動可觀采故相國齊公(齊映也/映以貞)¶
(元二年正月拜相/至是盖已死矣)接禮加等常為右客且佐其䇿名之¶
願遂笈典墳(笈音及又/極瞱切)袖文章北来王都笑揖羣伍文¶
昌下大夫上士之列見而器異爭為鼔譽由是為聞人¶
<pb:KR4c0048_WYG_023-9b>¶
戰術藝之場莫與爭鋒然而遷延三北躑躅不振(躑直/摭切)¶
(躅㕑/玉切)豈其直鈎而釣懐美餌而羡魚者耶若辛生者有¶
司抑之則已不然身都甲乙之籍其果以文克歟今則¶
囊如懸磬傭室寓食方将適千里求仁人被冐畏景陟¶
降棧道吾欲抑而不歎其若心胷何然吾聞焚舟而克¶
(秦穆公伐晉/濟河焚舟)手劒而盟者(周赧王五十七年秦攻邯鄲/趙王使平原君合從于楚平)¶
(原君約其門下客二十人與之俱得十九人餘無可取/者毛遂自薦于平原君平原君至楚與謀合從不決毛)¶
(遂遂按劒歴階而上曰合從者為楚非為趙也遂左手/持盤血右手招十九人㰱血於堂下曰公等碌碌因人)¶
<pb:KR4c0048_WYG_023-10a>¶
(成事者也/定從而歸)皆敗北之餘也子之厄困而徃覇心勇氣無¶
乃發於是行乎成拜賜之信刷壓境之耻無乃果於是¶
舉乎徃慎所履如志遄返(遄淳/縁切)勉自固植以遂子之欲¶
姑使談者謂我言而中(而一/作兩)不猶愈乎¶
　　送崔子符罷舉詩序(崔九名䇿字子符其序云居/草野八年崔子幸来而親余)¶
　　　(此序在永州作明甚集文又有與䇿登西山詩/有云吾子幸淹留緩我愁腸繞則詩當在前而)¶
　　　(序當在/後云)¶
世有病進士科者思易以孝悌經術兵農曰庶㡬厚於¶
<pb:KR4c0048_WYG_023-10b>¶
俗而國得以為理乎栁子曰否以今世尚進士故凡天¶
下家推其良公卿大夫之名子弟國之秀民舉歸之且¶
而更其科以為得異人乎無也唯其所尚文學(一作/又舉)移¶
而從之尚之以孝悌孝悌猶是人也尚之以經術經術¶
猶是人也雖兵與農皆然曰然則宜如之何曰即其辭¶
觀其行考其智以為可化人及物者隆之文勝行無觀¶
智無考者下之俗其以厚國其以理科不俟易也今有¶
博陵崔䇿子符者少讀經書為文辭本於孝悌理道多¶
<pb:KR4c0048_WYG_023-11a>¶
容以善别時剛以知柔進於有司六選而不獲家有寃¶
連伏闕下者累月不觧仕将晚矣而戚其孤㓜徃復不¶
憚萬里再嵗不就選世皆曰孝悌人也(孝一/作仁)如是且不¶
見隆雖百易其科其可厚而理乎今夫天下已理民風¶
已厚欲繼之於無窮其在慎是而已朝廷未命有司既¶
命而果得有道者則是術也宜用崔子之仕又何晚乎¶
僕智不足而獨為文故始見進而卒以廢居草野八年¶
麗澤之益鏃礪之事空於耳而荒於心崔子幸来而親¶
<pb:KR4c0048_WYG_023-11b>¶
余(親亦/作覿)讀其書聽其言發余始志若寤而言夢醒而問¶
醉未及悉而告余以行余懼其悼時之徃而不得於内¶
也獻之酒賦之詩而歌之坐者從而和之既和而叙之¶
　　送蔡秀才下第歸覲序(蔡君不詳其名貞/元末在京師時作)¶
僕之始貢於京師蓍者卦之曰是所謂望而(一作/之)未覩¶
隱而未見曭乎逺而有榮者也(曭他囊切/日無光也)今兹嵗在鶉¶
首若合於壽星其果合乎(公貞元五年已已進士七年/辛未在京師嵗在未曰鶉首)¶
(故曰嵗在鶉首壽星属辰酉與辰合故至九/年癸酉登第故曰若合於壽星其果合乎)僕時悒然¶
<pb:KR4c0048_WYG_023-12a>¶
遲之謂其誕慢怪迂是将不然然而僅寘於懐耳未克¶
決而忘之也後果依違遷就四進而獲卒如其言云噫¶
彼莫莫者其有宰於人乎不然何其應前定若是之章¶
明也今蔡君馳聲耀譽聞於公卿戰藝之徒推為先登¶
而五就鄉舉徃而見罷意者前定之期殆未及歟故君¶
子之居易俟命樂天不憂者(一本無/上五字)果於自是也君其¶
勵文學焉丈人牧人南邦君展覲承顔婆娑愉樂之暇¶
則充其經笥茂是文苑時焉逃哉遲速之事則瞽史之¶
<pb:KR4c0048_WYG_023-12b>¶
任吾不及知¶
　　送韋七秀才序(一云送韋七秀才下第序一本云/送韋七秀才下第求益友序據集)¶
　　　(中有與韋中立論師道書有曰僕自謫居南/中九年盖元和八年間也此序當後書而作)¶
所謂先聲後實者豈惟兵用之然雖士亦然若今由州¶
郡抵有司求進士者嵗數百人咸多為文辭道今語古¶
角夸麗務富厚有司一朝而受者㡬千萬言讀不能十¶
一即偃仰疲耗目眩而不欲視心廢而不欲營如此而¶
曰吾能不遺士者偽也唯聲先焉者讀至其文辭心目¶
<pb:KR4c0048_WYG_023-13a>¶
必専(目一/作耳)以故少不勝京兆韋中立其文懿且髙其行¶
愿以恒試其藝益工久與居益見其賢然而進三年連¶
不勝是豈拙於為聲者歟或以韋生之不勝為有司罪¶
余曰非也榖梁子曰心志既通而名譽不聞友之過也¶
名譽既聞而有司不以告者有司之過也人之視聽有¶
所止神志有所不及古之道名譽未至不以罪有司而¶
况今乎今韋生樂植乎内而不欲掦乎外其志非也孔¶
子不避名譽以致其道今韋生仗其文簡其友思自得¶
<pb:KR4c0048_WYG_023-13b>¶
於有司抑非古人之道歟将行也余為之言既以遷其¶
人又以移其友且使惑者知釋有司也¶
　　送辛生下第序略(辛生不詳其名其曰中書髙舍/人備位於禮部攘袂矯枉辛以)¶
　　　(是再嵗連黜考之於史中書髙郢也郢本傳貞/元中遷中書舍人進禮部侍郎時四方士務朋)¶
　　　(比更相薦譽以動有司徇名亡實郢患之乃謝/絶請謁専行藝司貢部凡三嵗甄幽獨抑浮華)¶
　　　(流競之俗為衰與序所/言皆合序當在京師作)¶
自命鄉論士之制壊而不復士莫有就緒故叢於京師¶
京兆尹嵗貢秀才常與百郡相抗登賢能之書或半天¶
<pb:KR4c0048_WYG_023-14a>¶
下取其殊尤以為舉首者仍嵗皆上第過而就黜時謂¶
怪事有司或不問能否而成就之中書髙舍人備位於¶
禮部攘袂矯枉(袂彌蔽/切袖也)痛抑華耀首京師之貢者(首一/作㑹)¶
再嵗連黜辛生以是不在議甲乙伍中其沉沒困厄之¶
士闔户塞竇而得榮名者連畛而起談者果以至公稱¶
焉其能否也世莫知也若辛生其文簡而有制其行直¶
而無犯嚮使不聞於公卿不掦於交㳺又不為京師貢¶
首則其甲乙可曲肱而有也嗚呼名之果為不祥也有¶
<pb:KR4c0048_WYG_023-14b>¶
是夫既受退告歸長沙以辛生之文行八年無就如其¶
初而退返(一無/退字)吾甚憤焉孟子曰位卑而言髙者罪也¶
於辛生又不能已故略¶
　¶
　¶
　¶
　¶
　栁河東集巻二十三¶
