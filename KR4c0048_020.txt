# -*- mode: mandoku-view; -*-
#+TITLE: 柳河東集
#+DATE: 2015-08-24 23:47:33.694898
#+PROPERTY: ID KR4c0048
#+PROPERTY: BASEEDITION WYG    
#+PROPERTY: JUAN 卷二十
<pb:KR4c0048_WYG_020-1a>¶
欽定四庫全書¶
　栁河東集巻二十¶
　　　　　　　　　　　　唐　栁宗元　撰¶
　銘雜題一十二首¶
　　沛國漢原廟銘(并序/)　(漢髙祖十二年自將擊黥/布還過沛宫謂沛父兄曰)¶
　　　(游子悲故卿吾雖都關中萬歳之後吾魂魄猶/思沛且朕自沛公誅暴逆遂有天下其以沛為)¶
　　　(朕湯沐邑惠帝即位乃詔/有司立原廟至唐尚存)¶
昔在帝堯光有四海元首萬邦時則舜禹稷卨(音薜與/契同)¶
<pb:KR4c0048_WYG_020-1b>¶
佐命垂統股肱天子聖徳未哀而内禪(音/擅)元臣繼天而¶
受命四姓承休迭有中邦五神環運炎德復起周道削¶
滅秦德暴戾皇天疇庸審厥保承乃命唐帝之後振而¶
興之(班固髙祖賛漢帝本系出自唐帝降及於周在秦/作劉又曰漢承堯運徳祚已盛斷蛇著符旗幟上)¶
(赤恊於火徳自然/之應得天統矣)又俾九臣之後翊而登之所以紹復¶
丕績不墜厥祀故曲逆(上音去/下音遇)起為策士輔成帝圖吐¶
謀洞靈奮其如神舜之胄也(陳平出自媯姓虞帝舜之/後夏禹封舜于商均於虞)¶
(城三十二世孫遏父為周陶正武王妻以/元女大姫生蒲封之於陳至平佐漢封侯)汝隂脱帝宻¶
<pb:KR4c0048_WYG_020-2a>¶
網摧虜暴氣扶乗天休運行嘉謀禹之苗也(夏侯嬰出/自夏禹之)¶
(後杞閔公為楚所滅其弟佗奔魯魯悼公以佗出/夏后氏爵為侯謂之夏侯至嬰佐髙祖封汝隂侯)鄼侯¶
(鄼音/賛)保綏三秦控引漢中宏器廓度以大帝業卨之裔¶
也(蕭氏出自姫姓帝嚳之後商帝乙庶子㣲子周封為/宋公裔孫大心平南宫長萬有功封于蕭因以為氏)¶
(至何事髙/祖封鄼侯)淮隂整齊天兵導揚靈威覆趙夷魏吞齊殄¶
楚平陽夏破三秦虜魏王絳侯定楚地固劉氏皆稷之¶
裔也(韓氏出自姫姓唐叔虞之後曲沃桓叔之子萬食/采于韓因以為氏至信事髙祖封淮隂侯周氏出)¶
(自姫姓黄帝裔孫后稷封于邰七世孫古公亶父為狄/所逼徙居岐下之周原故國號曰周至勃事漢封絳侯)¶
<pb:KR4c0048_WYG_020-2b>¶
克復堯緒昭哉甚明天意若曰建火徳者必唐帝之胄¶
故漢氏興焉翼炎運者必唐臣之孫故羣雄登焉是以¶
髙帝誕膺聖祚以垂徳厚探昊穹之奥㫖載幽明之休¶
祐殺白帝於大澤以承其靈(髙祖夜經澤中有大蛇當/徑髙祖拔劒斬之後人至)¶
(蛇所有一老嫗哭曰吾子白帝子也/化為蛇當道今者赤帝子斬之矣)建赤旂於沛邑以昭其¶
神(謂髙祖既立為沛公/而旂幟皆尚赤也)假手於嬴以混諸侯(謂秦并六國而/復歸于漢也)¶
憑力於項以離關東(謂項羽剽悍而/闗東心離也)奉纉堯之元命(纉/作)¶
(管/切)而四代之後咸獻其用得乗木之大統而秦楚之盛¶
<pb:KR4c0048_WYG_020-3a>¶
不保其位既建皇極設都咸陽撫征四方訓齊天下乃¶
樂沛宮以追造邦之本乃歌大風以昭武成之徳(其歌/曰大)¶
(風起兮雲飛掦威加海内兮/悲故郷安得猛士兮守四方)乃尊舊都以壯王業之基¶
生為湯沐之邑沒為思樂之地且曰萬歳之下魂遊於¶
此惟兹原廟沛宫之舊也祭蚩尤於是庭而赤精降(髙/祖)¶
(既立為沛公祭/蚩尤於沛庭)導靈命於是邦而羣雄至登布衣於萬¶
乗而子孫得以纉其緒化環堵為四海而黎元得以安¶
其業基岱岳之髙源洪河之長蓄靈擁休此焉發跡盖¶
<pb:KR4c0048_WYG_020-3b>¶
以道備於是而後行之天下制成於是而後廣之宇内¶
天下備其道而神復乎本宇内成其制而心懐於舊冝¶
其正名以表功用成其始俾生靈盡其敬焉陳本以宅¶
神用成其終俾生靈盡其慕焉故髙帝定位建兹閟宫¶
惠皇嗣服爰立清廟綿越千祀至今血食此所以成終¶
而成始也且夫以斷蛇之威安知不運其宻用佐歳功¶
以流澤歟以約法之仁安知不流其神睠相舊邦之遺¶
黎歟(睠與/春同)以紹唐之餘慶統天之遺烈安知不奮其聖¶
<pb:KR4c0048_WYG_020-4a>¶
化大祐於下土歟然則展敬乞靈烏可已也銘於舊邑¶
以廸天命其辭曰¶
蕩蕩明徳時惟放勛(音/勲)揖讓而退祚於後昆羣蛇輔龍¶
以翊天門登翼炎運唐臣之孫秦網既離鹿駭東夏長¶
蛇封豕(封豕大猪也封豕長蛇/以薦食上國見左氏)踊躍中野天復堯緒鍾¶
祐於劉赫矣漢祖播兹皇猷揚斾沛庭約從(從將/客切)諸侯¶
豪暴震疊威聲布流總制虎臣委成良疇勦(勦子/小切)殄覇¶
楚遂荒神州區宇懐濡黔黎輯柔表正萬國炎靈用休¶
<pb:KR4c0048_WYG_020-4b>¶
定宅咸陽以都上游留觀本邦在鎬如周穆穆惠王宗¶
禋克承崇崇沛宫清廟是憑原念大業肇經兹地乃専¶
元命亦舉嚴祀建斾釁(釁許/僅切)鼔遂據天位魂游故郷永¶
介丕祉煥列唐典嚴恭罔墜勒此休銘以昭本始¶
　　劒門銘(并序/)　(憲宗紀永貞元年劒南西川節度/使韋臯卒行軍司馬劉闢自稱留)¶
　　　(後明年元和改元以髙崇丈為行營節度使率/京西兵馬使李元奕山南西道節度使嚴礪劒)¶
　　　(南東川節度使李庚以討劉闢銘謂嚴公即礪/也考礪傳亦載劉闢反以儲備有素檢校尚書)¶
　　　(左僕射節度東川擅沒吏民田宅百餘所税外/加歛錢及芻粟數十萬元和四年卒贈司空後)¶
<pb:KR4c0048_WYG_020-5a>¶
　　　(元禛奉使東川劾發其贓請加惡謚/此銘當作於未節度東川之前云)¶
惟蜀都重險多貨混同戎蠻人尨俗剽嗜為冦亂皇帝¶
元年八月帥䘮衆暴羣疑不制妖㜸(㜸魚列切/亦作&KR1416;)扇行怙¶
恃富強滔天阻兵攻陷他部北苞劔門慿負兵陵以張¶
驁猛堅利鋒鏑以拒大順謂雷霆之誅莫巳加也惟梁¶
守臣(蜀為古梁/州之地)禮部尚書嚴公以國害為私讎以天討¶
為已任推仁仗信不待效死而人致其命立義抗憤不¶
待喋血而士一其心悉師出次祗俟明詔凡諸侯之師¶
<pb:KR4c0048_WYG_020-5b>¶
必出於是儲偫(儲音厨偫/直里切)饗賚取其農穰乃遣前軍嚴¶
秦奉揚王誅誕告南土十一月右師逾利州蹈冦地乗¶
山斬虜以遏奔衝左師出於劒門大攘頑囂諭引刼脇¶
蟻潰䑕駭險無以固(一作以/為固)収奪地利以須王師刲刳¶
腎腸振振根柢俾無以肆毒用集我勲力鼖(音/墳)皷一振¶
元戎啟行取其渠魁以為大戮由公忠勇憤悱(憤房吻/切悱音)¶
(斐/)授任堅明謀猷𢎞長用能啟闢險阨夷為大塗衰沮¶
害氣對乎天意帝用休嘉議功居首增秩師長進為大¶
<pb:KR4c0048_WYG_020-6a>¶
藩宅是南服將校羣吏願刋山石昭著公之功垂號無¶
窮銘曰¶
井絡坤垠(蜀在星分野為井/絡在卦為坤維)時惟外區界山為門環於¶
蜀都叢險積貨混并羌髳(上驅羊切下音矛書牧誓及/庸蜀羗髳㣲盧彭濮人注八)¶
(國皆戎夷属文王者國名/羌在西蜀髳㣲在巴蜀)狂猾窺隙狺狺嘯呼(狺魚巾/切楚辭)¶
(猛/犬)憑據勢勝厚其兇徒皇帝之仁宥而不誅暴非徳馴¶
害及巴渝(巴渝在唐/属劒南道)乃出王旅乃咨列岳牧臣司梁當¶
其要束器備攸積糗糧是蓄人無増賦帥以饒足喋血¶
<pb:KR4c0048_WYG_020-6b>¶
誓士𤣥機在握分命貔貅(上音毗/下音休)陳為掎角(掎居綺切/説文偏引)¶
(也左氏譬如捕鹿晋/人掎之諸戎角之)右逾岷山左直劒門攻出九地上¶
披重雲攀天蹈空夷視阻艱破裂層壘殘殱羣頑内獲¶
固圉外臨平原天兵徐驅卒乗嘽嘽(他丹切衆也/詩嘽嘽駱馬)大憝¶
囚戮(憝徒對切書/元惡大憝)戎夏咸歡帝圖厥功惟梁是先開國¶
進位南服于藩邦之清夷人以完安銘功鑒亂永代是¶
觀¶
　　塗山銘(并序/)　(尚書曰娶于塗山孔安國曰塗山/國名傳曰禹合諸侯于塗山執玊)¶
<pb:KR4c0048_WYG_020-7a>¶
　　　(帛者萬國杜預注曰塗山在壽春南北皇甫謐/曰今九江當塗有禹廟則塗山在江南作之年)¶
　　　(月未/詳)¶
惟夏后氏建大功定大位立大政勤勞萬邦和寧四極¶
威懐之道儀刑後王當乎洪流方割災被下土自壺口¶
而導百川大功建焉虞帝耄期順承天厯自南河而受¶
四海大位定焉萬國既同宣省風教自塗山而㑹諸侯¶
大政立焉功莫崇乎禦大災乃賜𤣥圭以承帝命位莫¶
崇乎執大象乃輯(音/集)五瑞以建皇極政莫先乎齊大統¶
<pb:KR4c0048_WYG_020-7b>¶
乃朝玉帝以混經制是所以承唐虞之後垂子孫之丕¶
業立商周之前樹帝王之洪範者也嗚呼天地之道尚¶
德而右功帝王之政崇德而賞功故堯舜至德而位不¶
及嗣湯武大功而祚延于世有夏德配於二聖而唐虞¶
譲功焉功冠於三代而周商讓德焉冝乎立極垂統貽於¶
後裔當位作聖著為世凖則塗山者功之所由定德之¶
所由濟政之所由立有天下者冝取於此追惟大號既¶
發華盖既狩方岳列位奔走來同山川守神莫敢遑寧¶
<pb:KR4c0048_WYG_020-8a>¶
羽毛四合衣裳咸㑹䖍恭就列俯僂聼命然後示之以¶
禮樂和氣周洽申之以徳刑天威震耀制立謨訓冝在¶
長乆厥後啟征有扈而夏徳始衰羿距太康而帝業不¶
守(啟禹之子而太康啟之子也書甘誓啟與有扈戰于/甘之野作甘誓五子之歌注太康盤于逰田不惜民)¶
(事為羿所逐不得反/國史記所庄亦引此)皇祖之訓不由人亡政墜卒就陵¶
替向使繼代守文之君又能紹其功徳修其政統卑宫¶
室惡衣服拜昌言平均賦入制定朝㑹則諸侯常至而¶
天命不去矣兹山之㑹安得獨光於後歟是以周穆遐¶
<pb:KR4c0048_WYG_020-8b>¶
追遺法復㑹於是山(昭公四年椒舉言于楚子曰康/有酆宫之朝穆有塗山之㑹)聲¶
垂天下亦紹前軌用此道也故余為之銘庻後代朝諸¶
侯制天下者仰則於此辭曰¶
惟禹體道功厚徳茂㑹朝侯衛統壹憲度省方宣教化¶
制殊類咸㑹壇位承奉儀矩禮具樂備德容既孚乃舉¶
明則以弼聖謨刑戮防風遺骨専車(國語昔禹致羣神/于㑹稽之山防風)¶
(氏後至禹殺而戮之其骨節専車此/為大矣注骨莭其長専車專者擅也)克明克威疇敢以¶
渝宣昭黎憲耆定混區傳祚後裔丕承帝圖塗山巗巗¶
<pb:KR4c0048_WYG_020-9a>¶
界彼東國惟禹之德配天無極即山刋碑貽後訓則¶
　　壽州安豐縣孝門銘(并序/)　(唐孝友傳曰壽州安/豐李興亦有志行桞)¶
　　　(宗元為作孝門銘云云全/載於傳亦不紀其年月云)¶
壽州刺史臣承思言九月丁亥安豐縣令臣某上所部¶
編户甿李興父被惡疾歳月就亟(一作/疾亟)興自刃股肉假¶
託饋獻其父老病已不能啖啜(上音淡下妹/悦切正作歠)宿而死興¶
號呼撫臆口鼻垂血捧土就墳沽漬涕洟(潰疾智切/洟音夷)墳¶
左作小廬蒙以苫茨伏匿其中扶服頓踊晝夜哭訴孝¶
<pb:KR4c0048_WYG_020-9b>¶
誠幽逹神為見異廬上産紫芝白芝二本各長一寸廬¶
中醴泉湧出竒形異狀應騐圖記此皆陛下孝理神化¶
隂中其心而克致斯事謹按興氓庻賤陋循習淺下性¶
非文字所導生與耨耒為業(一作/伍)而能鍾彼醇(音/淳)孝超¶
出古列天意神道猶錫瑞物以表殊異伏惟陛下有唐¶
堯如天如神之徳冝加旌褒合於上下請表其里閭刻¶
石明白宣延風美觀示後祀永永無極臣昧死上請制¶
曰可其銘曰¶
<pb:KR4c0048_WYG_020-10a>¶
懿厥孝思惟兹淑靈禀承粹和篤守天經泣侍羸疾黙¶
禱隠冥引刃自嚮殘肌敗形羞膳奉進憂勞孝誠惟時¶
髙髙曾不是聴創巨痛仍號于窮旻捧土濡涕頓首成¶
墳陷&KR0574;腐眥寒暑在廬草木悴死鳥獸踟蹰殊類異族¶
亦相其哀肇有二位孝道爰興克修厥猷載籍是登在¶
帝有虞以孝烝烝(舜瞽子父頑母嚚象傲克/諧以孝烝烝又不格奸)仲尼述經¶
以教於曾(謂孝/經也)惟昔魯侯見命夷宫(史記魯世家周宣/王伐魯殺其君伯)¶
(御而問魯公子能道順請侯者以為魯侯乃以樊穆仲/之言立稱于夷宫是為孝公注夷宫宣王祖父夷王之)¶
<pb:KR4c0048_WYG_020-10b>¶
(廟古者爵命/必於祖廟)亦有考叔寤莊稱純(左氏鄭莊公寘姜氏/於城潁潁考叔聞之)¶
(有獻于公公從之遂為母子如初君子/曰潁考叔純孝也愛其母施及莊公)顯顯李氏實與¶
之倫哀嗟道路涕慕里鄰邦伯奏章稽首慇勤上動帝¶
心旁逹明神神錫秘祉三秀靈泉帝命薦加亦表其門¶
統合上下交賛天人建此碑號億齡揚芬¶
　　武岡銘并序　(憲宗紀元和六年閏十二月辰溆/州首領張伯靖反冦播費二州八)¶
　　　(年七月巳巳劒南東川莭度使潘孟陽討張伯/靖八月辛已朔湖南觀察使桞公綽討伯靖丁)¶
　　　(未伯靖降然考柳公綽傳止載拜御史中丞出/為湖南觀察使以地卑濕不可迎飬求分司東)¶
<pb:KR4c0048_WYG_020-11a>¶
　　　(都不聼後徙鄂岳觀察使不書其平張伯靖之/功若與銘所載詔書顯異進臨江漢之言若少)¶
　　　(異豈史偶逸之耶武岡在邵州邵與黔辰播費/等州在唐皆𨽻江南西道永州亦其一也公時)¶
　　　(為永州/司馬作)¶
元和七年四月黔巫東鄙(黔音/鈐)蠻獠雜擾(獠音潦西南/南夷名亦作)¶
(䝤/)盗弄庫兵賊脇守帥南鈎牂牁外誘西原(漢定西南/夷置牂牁)¶
(郡西原亦西/南夷地也)置魁立帥(一作/伍)殺牲盟誓洞窟林麓嘯呼¶
成羣皇帝下銅獸符(漢制郡守置銅虎符竹使符發兵/至郡合符符合乃聴發兵也)¶
發庸蜀荆漢南越東甌之師四靣討問畏罪憑阻遁逃¶
<pb:KR4c0048_WYG_020-11b>¶
不即誅時惟潭部戎帥(潭在唐属/江南西道)御史中丞桞公綽練¶
立將校提卒五百屯于武岡不震不騫如山如林告天¶
子威命明白信順亂人大恐視公之師如百萬視公之¶
令如風雷怨號呻吟喜有攸訴投刃頓伏願完父子卒¶
為忠信奉職輸賦進比華人無敢不龔母弟生婿繼來¶
於潭咸致天庭皇帝休嘉式新厥命兇渠同惡革靣向¶
化如醉之醒如狂之寧公為藥石俾復其性詔書顯異¶
進臨江漢益兵三倍為時碩臣殿於大邦文儒申申有¶
<pb:KR4c0048_WYG_020-12a>¶
此武功於是夷人始復聞公之去相與髙蹈涕呼若寒¶
去裘昔公不夸首級為已能力専務教誨俾邦斯平我¶
老洎幼由公之仁小不為虺蜮(上許偉切亦為蝮虫也/下胡國切似鼈含沙射)¶
(人為害/如狐也)大不為鯨鯢恩重事特不邇而逺莫可追已願¶
銘武岡首以慰我思以昭我鄰(一作/類)以示我子孫億萬¶
年(一作彌/億萬年)俾我奉國如令之誠鄰之我懐如公之勤其¶
辭曰¶
黔山之㠝(音攅/髙也)巫山之蟠(音盤曲也/赤雞名)魚駭而離獸犯而¶
<pb:KR4c0048_WYG_020-12b>¶
殘戸恐谷竄披攘仍亂王師來誅(一作/來誅)期死以緩公明¶
不疑公信不欺援師定命(一作/援師)俾邦克正皇仁天施我¶
反其信我塗四闔公示之門我愚抵死公示之恩既骨¶
而完既亡而存奉公之訓貽我子孫我始蝥(音/矛)賊由公¶
而仁我始㓂讎由公而親山畋澤&KR1547;(畋音田䱷與漁/同周禮有䱷人)輸¶
賦於都陶穴刋木室我姻族烹牲是祀公受介福揲蓍¶
以占(一作/折篿)公冝百禄皇懋公功陟于大邦逺哉去我誰¶
嗣其良有穴之丹有犀之㒹匪曰余固公不可賂祝鄰¶
<pb:KR4c0048_WYG_020-13a>¶
之徳恒遵公則朂余之世以永邦制南夷作詩刻示來¶
裔¶
　　井銘(公元和十年三月自京師謫為栁州/此銘十一年三月作當在栁州時文)¶
始州之人各以甖甈負江水(甖音鸎甈五/計切破罌也)莫克井飲崖¶
岸峻厚早則水益逺人陟降大艱雨多塗則滑而㒹恒¶
惟咨嗟怨或訛言終不能就元和十一年三月朔命為¶
井城北隍上未晦果寒食洌而多泉邑人以灌其土堅¶
垍(垍説文云堅/土也一作牡)其利悠乆其相者浮圖談康諸軍事牙¶
<pb:KR4c0048_WYG_020-13b>¶
將來景鑿者蔣晏凡用罰布六千三百役傭三十六大¶
甎千七百其深八尋有二尺銘曰¶
盈以其神其來不窮惠我後之人噫疇肯似於政其來¶
日新(一作盈/以神)¶
　　舜禹之事(魏書文帝紀延康元年十一月丙午漢/帝以衆望在魏乃召羣公卿士告祠髙)¶
　　　(廟使御史大夫張音持節奉璽綬禪位乃為壇/於繁陽庚午王升壇即祚成禮而反改延康為)¶
　　　(黄初大赦魏氏春秋曰帝升壇禮畢顧謂羣臣/舜禹之事吾知之矣古今集中雖皆載此文晏)¶
　　　(元獻公謂此文連下謗譽咸/冝二首恐是愽士韋籌作)¶
<pb:KR4c0048_WYG_020-14a>¶
魏公子丕由其父得漢禪(音/壇)還自南郊謂其人曰舜禹¶
之事吾知之矣由丕以來皆笑之栁先生曰丕之言若¶
是可也嚮者丕若曰舜禹之道吾知之矣丕罪也其事¶
則信吾見笑者之不知言未見丕之可笑者也凡易姓¶
授位公與私仁與強其道不同而前者忘後者繫其事¶
同使以堯之聖一日得舜而與之天下能乎吾見小争¶
於朝大争於野其為亂堯無以巳之何也堯未忘於人¶
舜未繫於人也堯之得於舜也以聖舜之得於堯也以¶
<pb:KR4c0048_WYG_020-14b>¶
聖兩聖獨得於天下之上奈愚人何其立於朝者放齊猶¶
曰朱啟明而况在野者乎堯知其道不可退而自忘舜¶
知堯之忘已而繫舜於人也進而自繫舜舉十六族去¶
四凶族使天下咸得其人(一作/仁)命二十二人興五教立¶
禮刑使天下咸得其理合時月正歴數齊律度量權衡¶
使天下咸得其用積十餘年人曰明我者舜也齊我者¶
舜也資我者舜也天下之在位者皆舜之人也而堯隤¶
(徒回/切)然聾其聦昏其明愚其聖人曰徃之所謂堯者果¶
<pb:KR4c0048_WYG_020-15a>¶
烏在哉或曰耄矣曰匿矣又十餘年其思而問者加少矣¶
至于堯死天下曰乆矣舜之君我也夫然後能揖讓受終¶
於文祖禹之與舜也亦然禹旁行天下功繫於人者多而¶
自忘也晚益之自繫亦猶是也而啟賢聞於人故不能夫¶
其始繫於人也厚則其忘之也遲不然反是漢之失徳乆¶
矣其不繫而忘也甚矣宦董袁陶之賊生人盈矣丕之父¶
攘禍以立强積三十餘年天下之主曹氏而巳無漢之思¶
也丕嗣而禪天下得之以為晚何以異夫舜禹之事耶然¶
<pb:KR4c0048_WYG_020-15b>¶
則漢非能自忘也曹氏非能自繫也公與私仁與强其道¶
不同其忘而繫者無以異也堯之忘不使如漢不能授¶
舜禹舜禹之繫不使如曹氏不能授之堯然而世徒探¶
其情而笑之故曰笑其言者非也問者曰堯崩天下若¶
喪考妣四海遏宻八音三載子之言忘若甚然是可不¶
可歟曰是舜歸徳於堯史尊堯之徳之辭者也堯之老¶
更一世矣徳乎堯者盖已死矣其幼而存者堯不使之¶
思也不若是不能與人天下¶
<pb:KR4c0048_WYG_020-16a>¶
　　謗譽¶
凡人之獲謗譽於人者亦各有道君子在下位則多謗¶
在上位則多譽小人在下位則多譽在上位則多謗何¶
也君子冝於上不冝於下小人冝於下不冝於上得其¶
冝則譽至不得其冝則謗亦至此其凡也然而君子遭¶
亂世不得已而在於上位則道必咈於君而利必及於¶
人由是謗行於上而不及於下故可殺可辱而人猶譽¶
之小人遭亂世而後得居於上位則道必合於君而害¶
<pb:KR4c0048_WYG_020-16b>¶
必及於人由是譽行於上而不及於下故可寵可冨而¶
人猶謗之君子之譽非所謂譽也其善顯焉爾小人之¶
謗非所謂謗也其不善彰焉爾然則在下而多謗者豈¶
盡愚而狡也哉在上而多譽者豈盡仁而智也哉其謗¶
且譽者豈盡明而善褒貶也哉然而世之人聞而大惑¶
出一庸人之口則羣而郵之且至於逺邇莫不以為信¶
也豈惟不能褒貶而已則又蔽於好惡奪於利害吾又¶
何從而得之耶孔子曰不如鄉人善者好之其不善者¶
<pb:KR4c0048_WYG_020-17a>¶
惡之善人者之難見也則其謗君子者為不少矣其謗¶
孔子者亦為不少矣傳之記者叔孫武叔時之顯貴者¶
也其不可記者又不少矣是以在下而必困也及乎遭¶
時得君而處乎人上功利及於天下天下之人皆歡而戴之¶
向之謗之者今從而譽之矣是以在上而必彰也或曰¶
然則聞謗譽於上者反而求之可乎曰是惡可無亦徴¶
其所自而已矣其所自善人也則信之不善人也則勿¶
信之矣茍吾不能分於善不善也則已耳如有謗譽乎¶
<pb:KR4c0048_WYG_020-17b>¶
人者吾必徴其所自未敢以其言之多而舉且信之也¶
其有及乎我者未敢以其言之多而榮且懼也茍不知¶
我而謂我盗跖(之石/切)吾又安取懼焉茍不知我而謂我仲¶
尼吾又安取榮焉知我者之善不善非吾果能明之也¶
要必自善而已矣¶
　　咸冝¶
興王之臣多起汙賤人曰幸也亡王之臣多死㓂盗人¶
曰禍也余咸冝之當兩漢氏之始屠販徒𨽻出以為公¶
<pb:KR4c0048_WYG_020-18a>¶
侯卿相無他焉彼固公侯卿相器也遭時之非是以詘¶
獨其始之不幸非遭髙光而以為幸也漢晉之末公侯¶
卿相刼戮困餓伏墻壁間以死無他焉彼固刼戮困餓¶
器也遭時之非是以出獨其始之幸非遭卓曜而後為¶
禍也彼困於昬亂伏志氣屈身體以下奴虜平難澤物¶
之徳不施於人一得適其傃其進晚耳而人猶幸之彼伸¶
於昬亂抗志氣肆身體以傲豪傑殘民興亂之伎行于¶
天下一得適其傃其死後耳而人猶禍之悲夫余是以¶
<pb:KR4c0048_WYG_020-18b>¶
咸冝之¶
　　鞭賈(作之年月不詳然其言云後出東郊争道長/樂坂下則在京師未謫時作大抵端以諷空)¶
　　　(空於内者賈技於朝求過其/分而實不足頼云爾賈音古)¶
市之鬻鞭者人問之其賈冝五十(賈音嫁孟子布帛/長短同則賈相若)必¶
曰五萬復之以五十則伏而笑以五百則小怒五千則¶
大怒必五萬而後可有冨者子適市買鞭出五萬持以¶
夸余視其首則拳蹙而不遂視其握則蹇側而不植其¶
行水者一去一來不相承其節朽黒而無文(一本有/材字)搯¶
<pb:KR4c0048_WYG_020-19a>¶
之滅爪而不得其所窮(搯乞/洽切)舉之翲然(翲紕招/切飛也)若揮虚¶
焉余曰子何取於是而不愛五萬曰吾愛其黄而澤且¶
賈者云余乃召僮爚湯以濯之(爚音/瀹)則遫然枯(遫音/速)蒼¶
然白嚮之黄者梔也(上音支木實/可以染黄)澤者臘也冨者不悦¶
然猶持之三年後出東郊争道長樂坂下(坂音反/坡坂也)馬相¶
踶(徒計切蹋也莊子/怒則分背相踶)因大擊鞭折而為五六馬踶不已¶
墜於地傷焉視其内則空空然其理若糞壤無所賴¶
者今之梔其貌蠟其言以求賈技於朝(一有者字/賈音古)當其¶
<pb:KR4c0048_WYG_020-19b>¶
分則善一誤而過其分則喜當其分則反怒曰余曷不¶
至於公卿然而至者亦良多矣居無事雖過三年不害¶
當其有事驅之以陳力之列以御乎物以夫空空之内¶
糞壤之理而以責其大擊之效惡有不折其用而獲墜¶
傷之患乎¶
　　吏商(孟子謂宋牼曰為人臣者懐利以事其君為/人子者懐利以事其父是君臣父子兄弟終)¶
　　　(去仁義懐利以相接然而不亡者未之有也公/為吏商於孟子之言若甚戾者故終篇引孟子)¶
　　　(之言而謂吾言有不得已者焉且曰吾哀夫沒/於利者以亂而自敗也姑設是庻登進其志以)¶
<pb:KR4c0048_WYG_020-20a>¶
　　　(成其政云則公視當世之士吏而汙者盖不勝/其憤不得已而有作也後世大吏鎮一方㢘一)¶
　　　(道所謂不勝其富者至則日事囊槖其去也一/方為之騷然何止以貨商也哉然所謂貶而逐)¶
　　　(於道者未之間也而又加顯焉是栁子之言亦/無以施于後世而况聞孟子之言乎作之年月)¶
　　　(不可得/而詳)¶
吏而商也汙吏之為商不若亷吏之商其為利也博汙¶
吏以貨商資同惡與之為曹大率多减耗役傭工費舟¶
車射時有得失取貨有苦良盗賊水火殺敓焚溺之為¶
患(敓與/奪同)幸而得利不能什一二身敗禄奪大者死次貶¶
<pb:KR4c0048_WYG_020-20b>¶
廢小名惡終不遂(名一/作者)汙吏惡能商矣哉亷吏以行商¶
不役傭工不費舟車無資同惡減耗時無得失貨無良¶
苦盗賊不得殺敓水火不得焚溺利愈多名愈尊身冨¶
而家強子孫葆光是故亷吏之商博也茍修嚴潔白以理¶
政由小吏得為縣由小縣得大縣由大縣得刺小州其¶
利月益各倍其行不改又由小州得大州其利月益三¶
之一其行又不改又由大州得亷一道其利月益之三¶
倍不勝冨矣茍其行又不改則其為得也夫可量哉雖¶
<pb:KR4c0048_WYG_020-21a>¶
赭山以為章(赭音/者)涸海以為塩未有利大能若是者然¶
而舉世争以為貨商以故貶吏相逐於道百不能一遂¶
人之知謀好邇冨而近禍如此悲夫或曰君子謀道不¶
謀冨子見孟子之對宋硜乎(硜口/莖切)何以利教為也柳子¶
曰君子有二道誠而明者不可教以利明而誠者利進¶
而害退焉吾為是言為利而為之者設也或安而行之¶
或利而行之及其成功一也吾哀夫沒於利者以亂人¶
而自敗也姑設是庻由吏之小大登進其志幸而不撓¶
<pb:KR4c0048_WYG_020-21b>¶
乎下(撓女/巧切)以成其收交得其大利吾言不得已爾何暇¶
從容若孟子乎孟子好道而無情其功緩以踈未若孔¶
子之急民也¶
　　東海若(其論謂陳西方之事使修念佛三昧與永/州修净土堂記意相表裏當是在永時為)¶
　　　(巽上/人作)¶
東海若陸遊登孟諸之阿(東海若東海神名也孟豬澤/名按書被孟豬注在荷東北)¶
(荷音何又士可/切諸當從豕旁)得二瓠焉(瓠胡故/切匏也)刳而振其犀(刳音/枯)以¶
嬉取海水雜糞壤蟯蚘而實之(蟯如消切腹中虫/蚘音回亦音尤)臭不¶
<pb:KR4c0048_WYG_020-22a>¶
可當也窒以宻石舉而投之海逾時焉而過之曰是故¶
棄糞耶其一徹聲而呼曰我大海也東海若呀然笑(呀/虚)¶
(牙/切)曰怪矣今夫大海其東無東其西無西其北無北其南無¶
南旦則浴日而出之夜則滔列星涵太隂揚隂火珠寳之光¶
以為明其塵霾之雜不處也(霾音/埋)必泊之西澨(音/誓)故其¶
大也深也潔也光明也無我若者今汝海之棄滴也而¶
與糞壤同體臭朽之與曹蟯蚘之與居其狹咫也又冥¶
暗若是而同之海不亦羞而可憐哉子欲之乎吾將為¶
<pb:KR4c0048_WYG_020-22b>¶
汝抉石破瓠盪羣穢於大荒之島(盪音/蕩)而同子於向之¶
所陳者可乎糞水泊然不悦曰我固同矣吾又何求於¶
若我之性也亦若是而已矣穢者自穢不足以害吾㓗¶
狹者自狹不足以害吾廣幽者自幽不足以害吾明而¶
穢亦海也狹亦海也幽亦海也突然而徃于然而來孰¶
非海者子去矣無亂我其一聞若之言號而祈曰吾毒¶
是乆矣吾以為是固然不可異也今子告我以海之大¶
又目我以海之棄糞也吾愈急焉涌吾沫不足以發其¶
<pb:KR4c0048_WYG_020-23a>¶
窒旋吾波不足以穴瓠之腹也就能之窮嵗月耳願若幸¶
而哀我哉東海若乃抉石破瓠投之孟諸之陸盪其穢¶
於大荒之島而水復於海盡得向之所陳者焉而向之¶
一者終與臭腐處而不變也今有為佛者二人同出於¶
毗盧遮那之海而泊於五濁之糞而幽於三有之瓠而¶
窒於無明之室而雜於十二類之蟯蚘人有問焉其一¶
人曰我佛也毗盧遮那五濁三有無明十二類皆空也¶
一也無善無惡無因無果無修無證無佛無衆生皆無¶
<pb:KR4c0048_WYG_020-23b>¶
焉吾何求也問者曰子之所言性也有事焉夫性與事¶
一而二二而一者也子守而一定大患者至矣其人曰¶
子去矣無亂我其一人曰嘻吾毒之久矣吾盡吾力而¶
不足以去無明窮吾智而不足以超三有離五濁而異¶
夫十二類也就能之其大小刼之多不可知也若之何¶
問者乃為陳西方之事使修念佛三昧一空有之説於¶
是聖人憐之接而致之極樂之境而得以去羣惡集萬¶
行居聖者之地同佛知見矣向之一人者終與十二類¶
<pb:KR4c0048_WYG_020-24a>¶
同而不變也夫二人之相逺(一作/逺)也不若二瓠之水哉¶
今不知去一而取一甚矣¶
　¶
　¶
　¶
　¶
　¶
　¶
<pb:KR4c0048_WYG_020-24b>¶
　¶
　¶
　¶
　¶
　¶
　¶
　¶
　栁河東集巻二十¶
