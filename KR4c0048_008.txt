# -*- mode: mandoku-view; -*-
#+TITLE: 柳河東集
#+DATE: 2015-08-24 23:47:33.503264
#+PROPERTY: ID KR4c0048
#+PROPERTY: BASEEDITION WYG    
#+PROPERTY: JUAN 卷八
<pb:KR4c0048_WYG_008-1a>¶
欽定四庫全書¶
　柳河東集巻八¶
　　　　　　　　　　　　唐　柳宗元　撰¶
　行狀¶
　　段太尉逸事狀(太尉段秀實代宗時以白孝徳薦/為涇州刺史新舊史皆有傳舊史)¶
　　　(載其事甚詳新史取公所為狀書之汾陽王郭/子儀也王子晞子儀之子睎耳據狀元和九年)¶
　　　(永州作集又有與史官韓愈致段/太尉逸事書此狀當在書之先云)¶
太尉始為涇州刺史(涇與邠州皆/𨽻闗内道)時汾陽王以副元帥¶
<pb:KR4c0048_WYG_008-1b>¶
居蒲王子晞(音/希)爲尚書領行營節度使寓軍邠州(邠悲/巾切)¶
縱士卒無賴邠人偷嗜暴惡者率(一作/卒)以貨竄(取亂/切)名¶
軍伍中則肆志吏不得問日羣行丐取於市不嗛(音歉/説文)¶
(不足/也)輒奮擊折人手足椎釡鬲甕盎(釡音輔正作鬴鬲/音厯鼎屬也盎於)¶
(浪切/㿽也)盈道上(盈一作蔡與撒同如蔡叔之蔡新/唐書改作盈故或作盈一又作弃)袒臂徐¶
去(袒一作/把非是)至橦殺孕婦人(橦傳/江切)邠寧節度使白孝徳以¶
王故戚不敢言太尉自州以狀白府願計事至則曰天¶
子以生人付公理公見人被暴害因恬然且大亂若何¶
<pb:KR4c0048_WYG_008-2a>¶
孝徳曰願奉教太尉曰某為涇州甚適少事今不忍人¶
無冦暴死以亂天子邊事公誠以都虞候命某者能為¶
公已亂使公之人不得害孝徳曰幸甚如太尉請既署¶
一月睎軍士十七人入市取酒又以刃刺酒翁壊釀器¶
(壊胡怪切/釀女亮切)酒流溝中太尉列卒取十七人皆斷頭注槊¶
上(槊音朔説/文長矛也)植市門外晞一營大譟(先到切/與噪同)盡甲孝徳¶
震恐召太尉曰將奈何太尉曰無傷也請辭於軍孝徳¶
使數十人從太尉太尉盡辭去解佩刀選老躄者一人¶
<pb:KR4c0048_WYG_008-2b>¶
(躄必亦切説/文不能行也)持馬至晞門下甲者出太尉笑且入曰殺¶
一老卒何甲也吾戴吾頭來矣甲者愕因諭曰尚書固¶
負若屬耶副元帥固負若屬耶奈何欲以亂敗郭氏為¶
白尚書出聴我言晞出見太尉太尉曰副元帥勲塞天¶
地當務始終今尚書恣卒為暴暴且亂亂天子邊欲誰¶
歸罪罪且及副元帥今邠人惡子弟以貨竄名軍籍中¶
殺害人如是不止㡬日不大亂大亂由尚書出人皆曰¶
尚書倚副元帥不戢士然則郭氏功名其與存者㡬何¶
<pb:KR4c0048_WYG_008-3a>¶
言未畢晞再拜曰公幸敎晞以道恩甚大願奉軍以從¶
顧叱左右曰皆解甲散還火伍中敢譁者死太尉曰吾¶
未晡食(晡音逋/晚食)請假設草具既食曰吾疾作願留㝛門¶
下命持馬者去旦日來遂卧軍中晞不解衣戒候卒擊¶
柝衛太尉旦俱至孝徳所謝不能請改過邠州由是無¶
禍先是太尉在涇州為營田官涇大將焦令諶取人田¶
自占數十頃給與農曰且熟歸我半是嵗大旱野無草¶
農以告諶諶曰我知入數而巳不知旱也(諶氏/壬切)督責益¶
<pb:KR4c0048_WYG_008-3b>¶
急且飢死無以償即告太尉太尉判狀辭甚巽使人求¶
諭諶諶盛怒召農者曰我畏段某耶何敢言我取判鋪¶
背上以大杖擊二十垂死輿來庭中太尉大泣曰乃我¶
困汝即自取水洗去血裂裳衣瘡(衣於/既切)手注善藥旦夕¶
自哺農者然後食(哺音逋/啜也)取騎馬賣市穀代償使勿知¶
淮西寓軍帥尹少榮剛直士也入見諶大罵曰汝誠人¶
耶涇州野如赭(音者説文/赤土也)人且飢死而必得穀又用大¶
杖擊無罪者段公仁信大人也而汝不知敬今段公惟¶
<pb:KR4c0048_WYG_008-4a>¶
一馬賤賣市穀入汝汝又取不恥凡為人犯天災傲大¶
人擊無罪者又取仁者穀使主人出無馬汝將何以視¶
天地尚不愧奴𨽻耶(𨽻郎/計切)諶雖暴抗然聞言則大愧流¶
汗不能食曰吾終不可以見段公一夕自恨死及太尉¶
自涇州以司農徵戒其族過岐(音祁/山名)朱泚幸致貨幣慎¶
勿納及過泚(此禮/切)固致大綾三百匹太尉壻韋晤堅拒¶
不得命至都太尉怒曰果不用吾言晤謝曰處賤無以¶
拒也太尉曰然終不以在吾第以如司農治事堂棲之¶
<pb:KR4c0048_WYG_008-4b>¶
梁至泚反太尉終吏以告泚泚取視之其故封識具存¶
　　太尉逸事如右¶
元和九年月日永州司馬員外置同正員桞宗元謹上¶
史館今之稱太尉大節者出入以為武人一時奮不慮¶
死以取名天下不知太尉之所立如是宗元嘗出入岐¶
周邠斄間(斄他/來切)過真定北上馬嶺厯亭鄣堡戍(鄣音章/説文紀)¶
(邑也堡音保/説文墇也)竊好問老校退卒能言其事太尉為人姁¶
姁(况羽/切)常低首拱手行(一作/促)步言氣卑弱未嘗以色待¶
<pb:KR4c0048_WYG_008-5a>¶
物人視之儒者也遇不可必達其志決非偶然者㑹州¶
刺史崔公來言信行直備得太尉遺事覆校無疑或恐¶
尚逸墜未集太史氏敢以狀私於執事謹狀¶
　　故銀青光祿大夫右散騎常侍輕車都尉宜城縣¶
　　　開國伯桞公行狀(栁渾新舊史皆有傳又字夷/曠栁氏本自魯孝公子展之)¶
　　　(孫以王父字為展氏至展禽食采於桞下又臾/氏為栁魯為楚滅栁氏入楚楚為秦滅乃還晉)¶
　　　(之解縣秦置河東郡故為河東解縣人公謂其/先河東人自黄帝后稷降於周魯以字命族因)¶
　　　(地受氏盖以此也據諡議貞元十/五年從孫某謹上狀盖同時作)¶
<pb:KR4c0048_WYG_008-5b>¶
　　　曾祖善才皇荆王侍讀¶
　　　祖尚素皇潤州曲阿縣令¶
　　　父慶休皇渤海郡渤海縣丞贈蔡州刺史工部¶
　　　　尚書¶
　　　汝州梁縣梁城鄉思義里桞渾年七十四狀¶
公字惟深其先河東人晉永嘉年(永嘉懷/帝時也)有濟南太守卓¶
者去其土往(一作/代)仕江左公實後之栁氏自黄帝后稷降於¶
周魯以字命族因地受氏載在左氏内外傳及太史公書¶
<pb:KR4c0048_WYG_008-6a>¶
自卓至公十有一代為士林盛族著於南朝厯代史及¶
桞氏家牒惟公質皃魁傑度量宏大𢎞和博達而遇節¶
必立恢曠放馳而應機能斷其居室奉養撫字之誠儀¶
于宗戚而内行著焉其蒞政柔仁端直之徳洽於府寺¶
而外美彰焉凡為學畧章句之煩亂採摭奥㫖以知道¶
為宗(摭之石切/説文拾也)凡為文去藻飾之華靡汪洋自肆以適¶
巳為用自始學至於大成躭嗜文籍(躭與耽同/都&KR0356;切)注意鑽¶
礪(鑽祖官切説/文所以穿也)倦不知㳺息威不待榎檚(榎古/雅切)儒言雅¶
<pb:KR4c0048_WYG_008-6b>¶
㫖(雅一/作經)夙有聞知年十餘嵗有稱神巫來告曰若相法¶
當天且賤幸而為釋可以緩而死耳位祿非若事也公¶
諸父素加撫愛尤所信異遽命奪去其業從巫(一有/之字)言¶
也公不可且曰夫性命之理聖人所罕言縉紳者所不¶
道巫何為而能盡之也且令從之而生去聖人之教而¶
為異術不若速死之愈也於是為學甚篤其在童幼固¶
不惑於怪譎矣(譎古穴切説/文權詐也)開元中舉汝州進士計偕¶
百數公為之冠(音貫/後同)禮部侍郎韋陟異而目之一舉上¶
<pb:KR4c0048_WYG_008-7a>¶
第調授宋州單父尉操斷舉措通乎細大潔亷檢守形¶
於造次加雲騎尉秩滿江南西道連帥聞其名辟至公¶
府以信州都邑人罹凶害(罹鄰知/切遭也)靡弊殘耗加守永豐¶
令公於是用重典以威姦暴(重直/隴切)鋪大和以惠鰥&KR0276;(上/古)¶
(頑切下/陵之切)敺除物害(敺音/區)消除人隠吏無招權乾没之患¶
政無犯令尨茸之蠧(尨音䝉茸如容切/説文尨茸亂皃)宰制聽斷漸於¶
訟息耕夫復於封疆商旅交於闗市既庶而富㢘恥興¶
焉既富而教庠塾列焉(塾音孰學也/禮家有塾)里閈大變克有能¶
<pb:KR4c0048_WYG_008-7b>¶
稱遂表為洪州豐城令到職如永豐之政而仁厚加焉¶
授衢州司馬夫器宏者恥効以圭撮之任(撮倉/括切)足逸者¶
難局以尋常之地公遂滅迹蔵用遁隠於武寧山羣公¶
交書諸侯走幣皆謝絶不就方將究賢人之業窮君子¶
之儒味道腴以代膏粱含徳輝而輕紱冕遺榮養素恬¶
淡如也朝右籍甚有聲徵拜御史公曰君命也安敢逃¶
乎即日裝束上道公常好大體不為細家之迫速非其¶
志也以疾辭授右補闕不隠忠以固位不形直以奸名¶
<pb:KR4c0048_WYG_008-8a>¶
(奸音干/與姧同)除殿中侍御史賜緋魚袋赴江西與租庸使議¶
復𣙜鐵(𣙜克/角切)及常平倉便宜制置得以專征(一作/任)和鈞¶
闗石之緒出納平準之宜國利人逸得其要道遷侍御¶
史充江南西路都圑練判官時屬支郡不知連帥之職¶
公請出巡盡征之地大詰姦繆所至風動其有非常之¶
政裕於人者必舉其課績歸之使府又以文采殷勤歌¶
詠之俾其風謡頌聲(謡音/揺)聞於他部達于京師而後已¶
改祠部員外郎轉司勲郎中餘如故就拜袁州刺史公¶
<pb:KR4c0048_WYG_008-8b>¶
於是酌古良牧之政宜于今者宗而奉之考諸理國之¶
説稱于人者承而守之均利器用以致其富昭明物則¶
以教之禮示優裕之徳以周惠利緩九賦推廣厚之心¶
以固和慈保萬人明其制量臨長羣吏示之法禁考中¶
備敗無不得其極理行髙第朝廷休之召拜諌議大夫¶
充浙江東西道黜陟使將舉其能政端於外邦也公則¶
修虞書之考績舉漢代之課第處事詳諦無依違故縱¶
之敗奉法端審無隠忌削刻之文(削七/肖切)時分部所繫於¶
<pb:KR4c0048_WYG_008-9a>¶
公尤重凌江並海(並蒲浪切/説文近也)竟吳越之域皆所蒞焉復¶
命稱職加朝散大夫又拜左庶子集賢殿學士奉翊儲¶
后修其宫政統理文籍紀於秘府拜尚書右丞直而多¶
容簡而有制去苛削之文(苛音/何)而吏皆率法務宏大之¶
道而政不失中加銀青光祿大夫遷右散騎常侍涇卒¶
之亂公以變起卒遽盡室奔匿於終南山賊徒訪公所¶
在追以相印既及公而問焉公變名氏以紿之(紿音怠/江南呼)¶
(欺曰/紿)捐家屬以委之賊遂執公愛子搒箠訊問(搒音彭/説文笞)¶
<pb:KR4c0048_WYG_008-9b>¶
(擊/也)折其右肱而公不之顧即步入窮谷扳草逕踰秦嶺¶
由襃駱朝于行宫上嘉其誠節不時召見公頓首流涕¶
累陳計畫賊平䇿勲賜輕車都尉封宜城縣開國伯拜¶
尚書兵部侍郎初公名載字元輿至是奏請改名以滌¶
偽署之汙(謂賊追以相印渾奏言臣名向為賊汙且/載於文從戈非偃武所宜乃更今名也)是¶
歳盜據淮滸方議討戮宰相以大理評事李元平者有¶
名以為才堪攘冦拜為汝州羣臣望聲徇利者皆曰徳¶
舉公獨慷慨言於朝曰是夫喋喋(音牒多/言也)衒玉而賈石¶
<pb:KR4c0048_WYG_008-10a>¶
者也(&KR0247;扃縣切説文行且賣/也賈音古説文賣售也)王衍誤天下殷浩敗中軍¶
華而不實異代同徳往且見獲何冦之攘時人不之信¶
也未㡬盜襲汝州以元平歸凡百莫不嗟服焉俄以本¶
官同中書門下平章事登翊聖皇(翊音/翼)匡弼大政造膝¶
盡規諌之志當事無矜大之容援下情於上以酌天心¶
順嘉謨於外用彰君徳故績用茂著而人罕知之然其¶
章布於外敷聞在下者十一二焉貞元初上以甸服長¶
人天下理本於是親擇郎吏分宰於京師外部未㡬而¶
<pb:KR4c0048_WYG_008-10b>¶
人謡太和擊壤之頌歸於帝力上召丞相告之左僕射¶
平章事張延賞抃蹈稱慶公俯伏不賀且曰甸服之政¶
固宜慎重然則此屑屑者特京兆尹之職耳陛下當擇¶
臣輩以輔聖徳臣當選京兆以承大化京兆當求令長¶
以親細事夫然後宜捨此而致理可謂愛人矣然非王¶
政之大倫也不知所賀上深然之漢惠悦曹參之言絳¶
侯慙曲逆之對考之前志我無負焉既而西戎乗間入¶
邑詐以請盟侍中北平王燧建議許之自公卿以下莫¶
<pb:KR4c0048_WYG_008-11a>¶
有異慮公獨陳謀獻畫言戎之詐固不可許竟留中不¶
下而前議遂行於是册命上將蒞盟諸戎戎果縱兵逼¶
好大敺掠而去上召對前殿嘉歎者久之時諫臣有廷¶
爭陷於訕上者上未之善也公從容候間陳古以諷所¶
以示寛裕之徳招讜正之言詞旨直切意氣勤懇動合¶
聖謨卒見納用無何工人有以理乗輿服器得罪于左¶
右者有司以盜易御物請論如法制初可之公不奉詔¶
因抗疏曰跡其罪狀未甚指明方春殺人懼傷和氣上¶
<pb:KR4c0048_WYG_008-11b>¶
覧之大恱即原其罪刑官慎恤之事正於邦典聖君含¶
育之徳彰於天下論者難之時上相與光禄卿裴腆不¶
協候公休沐以御酒或闕陰請貶之制命既行公堅執¶
不下請訊支計之吏校其供入之實原本定罪窮理辨¶
刑而腆竟獲宥克復本職白志真有羈靮之勤(靮音的/説文繮)¶
(也/)獻利屢中上嘉其功效特寵異之方議大用公以為¶
胥徒雜類出自微賤負乗致冦盜之招也累疏以聞而¶
止公竭誠盡忠憂勞庶務有耄忘之疾(耄音/冒)懇迫陳讓¶
<pb:KR4c0048_WYG_008-12a>¶
除右散騎常侍罷知政事貞元五年二月五日薨於昌¶
化里終于散地故褒贈不及惟公致君之志孜孜焉不¶
有怠也立誠之節侃侃焉無所屈也(侃可旱切/説文則直)故處心¶
積慮博蹇之道表於朝端弼違釋回樸忠之誠沃於帝¶
念内有敢言之勇進當不諱之明用能直道自達而無¶
罪悔者也公累更重任祿秩之厚布于宗姻無一㕓之¶
土以處其子孫無一畝之宫以聚其族屬待祿而飽傭¶
室而安終身坦蕩而細故不入其達生知足落落如此¶
<pb:KR4c0048_WYG_008-12b>¶
夫其子恭父慈善行也拊循制理能政也直㢘潔静儉¶
徳也拒疑獨斷明識也冒危以扞牧圉大節也犯顔以¶
陳訏謨至忠也有一于此尚宜旌褒矧兹備體焉可以¶
已固當飾以榮號章示後來而故吏遺孤淪寓遐壤久¶
稽彞典罪在宗屬敢用評隲舊行(隲音質説文/定也升也)敷贊遺¶
風若乃揚孔氏褒貶之文舉周公懲勸之法徵於誄諡¶
則有司存謹狀¶
　　諡議貞元十五年正月日故銀青光祿大夫右散¶
<pb:KR4c0048_WYG_008-13a>¶
　　　騎常侍輕車都尉宜城縣開國伯柳公從孫將¶
　　　仕郎守集賢殿正字宗元謹上(次前狀作諡法/云大行受大名)¶
　　　(小行受小名以狀考之今/所議諡其受大名者哉)¶
尚書考功伏以魯史褒貶虞書黜陟彰善癉惡王教之¶
端自周公以來諡法未改謹案栁公累厯清貫茂著名¶
節貞亮存誠潔㢘中禮納忠為爭臣之表出守乃牧人¶
之良刺舉必聞澄清可紀冒危而大節不奪更名而純¶
誠克彰遂踐鼎司以匡王國奉上盡陪輔之志退迹有¶
<pb:KR4c0048_WYG_008-13b>¶
推讓之髙圭璋聞望洽於人聴所以聳厲在位闗於政¶
教聲聞王者其事實繁褒善勸能固將不廢宗元既當¶
族屬且又通家傳信克備其遺芳考行敢徵於故事謹¶
具署其懿績布以慤詞定諡之制請如律令謹狀下太¶
常博士裴堪議宜諡曰貞奉勑依¶
　　唐故秘書少監陳公行狀(陳京新舊史皆書於儒/林傳五代祖叔明父兼)¶
　　　(陳氏自潁川汝南下邳廣陵東海河南有六望/潁川居其一也段忠烈太尉秀實耳其曰將復)¶
　　　(前之為相者京率其黨爭之葢徳宗欲以前相/盧杞為饒州刺史京與趙需裴佶字文炫等五)¶
<pb:KR4c0048_WYG_008-14a>¶
　　　(人爭之也據狀永貞元年八月五日為尚書禮/部作或曰貶永州司馬作非是葢貶邵及永在)¶
　　　(九月/後云)¶
　　　五代祖某陳宜都王¶
　　　曾祖某皇會稽郡司馬¶
　　　祖某皇晉陵郡司功參軍¶
　　　父某皇右補闕翰林學士贈秘書少監¶
　　　某州某縣某鄉某里陳京年若干狀¶
公姓陳氏自潁川來𨽻京兆萬年胄貴里諱京既冠字¶
<pb:KR4c0048_WYG_008-14b>¶
曰慶復舉進士為太子正字咸陽尉太常博士左補闕¶
尚書膳部考功員外郎司封郎中給事中秘書少監自¶
考功以來凡四命為集賢學士徳宗登遐公病痼輿曳¶
就位備哀敬之節由是滋甚遂以所居官致仕貞元二¶
十一年四月二十五日終於安邑里妻黨之室無子伯¶
兄前監察御史璫仲兄前大理評事萇以公文行之大¶
者告於甞吏於公者使辭而陳之大厯中公始來京師¶
中書常舍人衮楊舍人炎讀其文驚以相視曰子雲之¶
<pb:KR4c0048_WYG_008-15a>¶
徒也常以兄之子妻公由是名聞逰太原太原尹喜曰¶
重客至矣授館致餼厚以泉布獻焉(錢布二錢名也漢/書食貨志王莽即)¶
(真至天鳯元年罷大小錢改作貨布其文右曰貨左曰/布重二十五銖直貨泉二十五貨徑一寸重五銖文右)¶
(曰貨左曰泉枚直一與貨布二品並/行其後私鑄作泉布者妻子没入官)公曰非是為也某¶
嘗為北都賦未就願即而就焉其宫室城郭之大河山¶
之富闗閈之壯與其土疆之所出風俗之所安王業之¶
所興茍得聞而覩之足矣若曰受大利是以利來葢異¶
前志也吾不能敢辭遂逆大河踰北山仿佯而歸(仿音/房佯)¶
<pb:KR4c0048_WYG_008-15b>¶
(音陽徙/倚也)賦成果傳天下為咸陽尉留府庭主文章決大¶
事得其道為博士舉疵禮(疵才支切/説文病也)修墜典合于大中¶
者衆焉涇人作難公徒行以出奔問官守段忠烈之死¶
上議罷朝七日宰相曰不可方居行宫無以安天下公¶
進曰是非宰相之言天子褒大節哀大臣天下所以安¶
也況其特異者乎上用之其勤勞侍從謀議可否時之¶
所賴者大巡狩告至上行罪已之道焉曰凡我執事之¶
臣無所任罪予惟不謹於理而有是也將復前之為相¶
<pb:KR4c0048_WYG_008-16a>¶
者公曰天子加惠羣臣而引慝焉徳至厚也而為相者¶
復是無以大警於後且示天下率其黨爭之上變於色¶
在列者咸恟而退(恟音/匈)公大呼曰趙需等勿退遂進而¶
盡其辭焉不果復上迎訪太后間數嵗外頗怠其禮公¶
宻疏發之天子感悦焉初禮部試士有與親戚者則附¶
於考功莫不陰受其㫖意而為進退(一有/者字)及公則否卓¶
然有有司之道不可犯也大廟闕東向之禮且久矣公¶
自為博士補闕尚書郎給事中凡二十年勤以為請殷¶
<pb:KR4c0048_WYG_008-16b>¶
祭之不墜繄公之忠懇是賴故有赤紱銀魚之服焉(議/詳)¶
(京/傳)昭陵山峻而髙寢宫在其上内官懲其上下之勤輓¶
汲之艱也(輓武逺切説文引之也/與挽同又音萬引車也)謁于上請更之上下¶
其議宰相承而諷之召官屬使如其請公曰斯太宗之¶
志也其儉足以為法其嚴足以有奉吾敢顧其私容而¶
替之也奏議不可上又下其議凡是公者六七人其餘¶
皆曰更之便上獨斷焉曰京議得矣從之在集賢奏秘¶
書官六員𨽻内而刋校益理納資為胥而仕者罷之求¶
<pb:KR4c0048_WYG_008-17a>¶
遺書凡増繕者乃作藝文新志制為之名曰貞元御府羣¶
書新錄始御府有食本錢月權其贏以為膳有餘則學¶
士與校理官頒分之學士常受三倍由公而殺其二書¶
史之始至入禮幣錢六十緡亦皆分焉公悉致之官以¶
理府署作書閣廣羣官之堂不取於將作少府而用大¶
足居門下簡武官議典禮上以為能益器之與信臣議¶
且致相位遇公有惑疾使視之疾甚不能知人遂不用¶
用鄭吏部髙太常為相而以秘書命公所以示優之也¶
<pb:KR4c0048_WYG_008-17b>¶
公有文章若干巻深茂古老慕司馬相如揚雄之辭而¶
其詁訓多尚書爾雅之説紀事朴實不茍悦於人世得¶
以傳其藁其學自聖人之書以至百家諸子之言推黄¶
炎之事涉厯代洎國朝之故實鈎引貫穿舉大包小若¶
太倉之蓄崇山之載浩浩乎不可知也豈揚子所謂仲¶
尼駕説者耶夫其忠烈之褒也相府之有誡太廟之東¶
向也昭陵之不更其故也守官之不可奪也立言之不¶
可誣也利之不茍就也害之不茍去也其忠類朱雲(漢/書)¶
<pb:KR4c0048_WYG_008-18a>¶
(朱雲請於成帝曰願賜上方斬馬劒以斷佞臣/一人頭上大怒命御史將雲下雲攀殿檻檻折)其孝類¶
潁考叔(春秋隠公元年鄭伯克段于鄢遂寘姜氏於城/潁既而悔之潁考叔聞之有獻於公公賜之食)¶
(舍肉請以遺母公曰爾有母遺繄我獨無考叔曰君何/患焉若闕地及泉隧而相見其誰曰不然公從之遂為)¶
(母子如初君子曰/潁考叔純孝也)㢘類公儀休(史記公儀休者魯博士/也以髙第為魯相奉法)¶
(循理無所變更百官自正使食祿者不得與下民/爭利受大者不得取小其他辭魚燔機事皆類是)而又¶
文以文之學以輔之而天子以為之知既得其道又得¶
其時而不為公卿者病也故議者咸惜其始而哀其終¶
焉公之喪凡五十四日而夫人又没毁也夫人之父曰¶
<pb:KR4c0048_WYG_008-18b>¶
偕司農卿祖曰某贈太子太保宗元故集賢吏也得公¶
之遺事於其家書而授公之友以誌公之墓謹狀永貞¶
元年八月五日尚書禮部員外郎桞宗元狀¶
　¶
　¶
　¶
　¶
　栁河東集巻八¶
