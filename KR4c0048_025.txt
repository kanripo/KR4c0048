# -*- mode: mandoku-view; -*-
#+TITLE: 柳河東集
#+DATE: 2015-08-24 23:47:33.759579
#+PROPERTY: ID KR4c0048
#+PROPERTY: BASEEDITION WYG    
#+PROPERTY: JUAN 卷二十五
<pb:KR4c0048_WYG_025-1a>¶
欽定四庫全書¶
　栁河東集巻二十五¶
　　　　　　　　　　　　唐　栁宗元　撰¶
　序十七首¶
　　凌助教蓬屋題詩序(凌助教考唐史年表皆無所/見觀序辭公尚在京師時作)¶
儒有蓬户甕牖而自立者河間凌士燮窮討六籍皆有¶
著述而尤䆳春秋為儒官守道端荘植志不回在京師¶
十二年家本吴也欲歸而不可得遂構蓬室以備揖譲¶
<pb:KR4c0048_WYG_025-1b>¶
之位棟宇簡易僅除風雨盖大江之南其舊俗也由是¶
不出環堵坐入吴甸包山震澤若在牖外所謂求仁而¶
得仁斯固然歟與夫南音越吟慕望而不獲者異日道¶
也夫厚人倫懐舊俗固六義之本羣公是以有發徳之¶
什書在屋壁余叙而引之¶
　　送韓豐羣公詩後序(春秋羊舌氏四族銅鞮伯華/叔向叔魚叔虎兄弟四人伯)¶
　　　(華名赤叔向名肹叔向仕晉魯昭公十四年晉/邢侯與雍子爭鄐田叔魚攝理受雍子之女而)¶
　　　(蔽罪邢侯邢侯怒殺叔魚與雍子於朝宣子問/其罪於叔向叔向曰施生戮死可也乃施邢侯)¶
<pb:KR4c0048_WYG_025-2a>¶
　　　(而尸雍子與叔魚于市孔子曰叔向古之遺直/也治國制刑不隱於親又曰殺親益榮猶善也)¶
　　　(夫伯華為銅鞮大夫魯㐮公三年代其父為中/軍尉家語孔子閒處歎曰嚮使銅鞮伯華無死)¶
　　　(天下其有定矣其所稱道者如此韓豐安平之/兄也安平名泰新史附王叔文傳貞元二十年)¶
　　　(與公同為監察御史故云與安平遇于上京追/用古道交於今世以是知吾兄矣序云今将浮)¶
　　　(㳺淮湖觀藝諸侯/盖在京師時作)¶
春秋時晉有叔向者垂聲邁烈顯白當世而其兄銅鞮¶
伯華(鞮音題春秋注銅/鞮晉别縣在上黨)匿徳藏光退居保和士大夫其¶
不與叔向游者罕知伯華矣然仲尼稱叔向曰遺直由¶
<pb:KR4c0048_WYG_025-2b>¶
義(左氏作猶/家語作由)又稱伯華曰多聞内植進退兩尊榮於䇿¶
書故羊舌氏之美至于今不廢宗元常與韓安平遇於¶
上京追用古道交於今世以是知吾兄矣兄字茂實敦¶
朴而知變𢎞和而守節温淳重厚與直道為伍嘗績文¶
著書言禮家之事條綜今古(綜作/弄切)大備制量遺名居實¶
澹泊如也他日當為達者稱焉(連上文意逹者謂孔子/也史記吾聞聖人之後)¶
(雖不當世必有逹者今孔/丘年少好禮其逹者歟)在吾儕乎則韓氏之美亦将¶
焜燿(上胡本切/下弋笑切)於後矣今将浮游淮湖觀藝諸侯凡知¶
<pb:KR4c0048_WYG_025-3a>¶
兄者咸出祖于外天水趙佶秉翰序事殷勤宣備詞㫖¶
甚當余謂春秋之道或始事或終義大易之制序卦處¶
末然則後序之設不為非經也於是編其餞詩若干篇¶
紀于末簡以貺行李遂抗手而别豐之季弟泰知名與¶
余善¶
　　送婁圖南秀才遊淮南序(圖南師徳曽孫也師徳/當武后時以撫定河北)¶
　　　(進納言世稱長者公永貞元年自禮部貟外郎/貶永州司馬永州零陵也序云自尚書郎謫来)¶
　　　(零陵見婁君又云為余留三年則序疑在元和/三年作然集有序飲在元和四年尚云客有婁)¶
<pb:KR4c0048_WYG_025-3b>¶
　　　(生圖南意其見婁君之嵗非謫零陵初也集又/有酬婁秀才病中見寄及将之淮南之作當與)¶
　　　(此序同時皆在元/和五六年間歟)¶
僕未冠求進士聞婁君名甚熟其所為歌詩傳詠都中¶
通數經及羣書當時為文章若崔比部于衛尉相與稱¶
其文衆皆曰納言曽孫也而又有是咸推譲為先登後¶
十餘年僕自尚書郎謫来零陵覯婁君猶為白衣居無¶
室宇出無僮御僕深異而評之乃曰今夫取科者交貴勢¶
倚親戚合則挿羽翮生風濤沛然而有餘吾無有也不¶
<pb:KR4c0048_WYG_025-4a>¶
則饜飲食馳堅良以歡于朋徒相貿為資相易為名有¶
不諾者以氣排之吾無有也不則多䈥力善造請朝夕¶
屈折於恒人之前走髙門邀大車矯笑而偽言卑陬而¶
姁媮(上音吁下音/俞説文美也)偷一旦之容以售其伎吾無有也自¶
度卒不能堪其勞故舍之而遊逾湖江出豫章至南海¶
復由桂而下也少好道士言餌藥為壽未盡其術故徃¶
且求之僕聞而愈疑徃時觀得進士者不必若婁君之¶
言又少能類婁君之文學又無納言之大徳以為之祖¶
<pb:KR4c0048_WYG_025-4b>¶
無比部衛尉以為之知而升名者百數十人今婁君非¶
不足也顧不樂而遁耳因為余留三年他日又曰吾所¶
以求於心者未克今其行也余既異其遁於名而又徳¶
其久留於我也故為之言夫君子之出以行道也其處¶
以獨善其身也今天下理平主上亟下求士之詔婁君¶
智可以任職用事文可以宣風歌徳行於世必有合其¶
道而進薦之者遽而為處士吾以為非時将曰老而就¶
休耶則甚少且銳羸而自飬耶則甚碩且武問其所以¶
<pb:KR4c0048_WYG_025-5a>¶
處咸無名焉若茍焉以圖壽為道又非吾之所謂道也¶
夫形軀之寓於土非吾能私之幸而好求堯舜孔子之¶
志唯恐不得幸而遇行堯舜孔子之道唯恐不慊(苦簟/切説)¶
(文不滿也/一曰愜也)若是而壽可也求之而得行之而慊雖夭其¶
誰悲今将以呼噓為食咀嚼為神無事為閒不死為生¶
則深山之木石大澤之龜蛇皆老而久於其道何如也¶
僕嘗學於儒持之不得以䧟於是以出則窮以處則乖¶
其不宜言道也審矣以吾子見私於僕而又重其去故¶
<pb:KR4c0048_WYG_025-5b>¶
竊言而書之而宻授焉¶
　　送易師楊君序(楊君不詳其名崔公崔能也史有/傳時為永州刺史公集中有湘源)¶
　　　(二妃廟碑云州刺史御史中丞崔公能/在元和九年序之作亦在永州時也)¶
世之學易者率不能窮究師説本承孔子而妄意乎物¶
表爭伉(一作/能)乎理外(伉苦浪/切敵也)務新以為名縦辯以為髙¶
離其源振其末故羲文周孔之奥詆冐混亂人罕由而¶
通焉不違古師以入道妙若𢎞農楊君者其鮮矣御史¶
中丞崔公博而守儒逹而好禮故楊君之来也舘于燕¶
<pb:KR4c0048_WYG_025-6a>¶
堂饋之侯食曰命合邦之學者論説辯問貫穿上下揮¶
散而咸同幽昬而大明言若誕而不乖於聖理若肆而¶
不失於正不為他竒以立名氏姑務逹其㫖而已古人¶
謂駕孔子之説者楊君固其徒歟宗元以為太學立儒¶
官傳儒業冝求専而通新而一者以為胄子師昔常遊¶
焉而未得其人今天下外多賢連帥方伯朝廷立槐棘¶
之下皆用儒先(秋官朝士掌建邦外朝之法左九棘孤/卿大夫位焉羣士在其後右九棘公侯)¶
(伯子男位焉羣吏在其後面三槐三公位焉州長衆庶/在其後注樹棘以為位者取其赤心而外刺象以赤心)¶
<pb:KR4c0048_WYG_025-6b>¶
(三刺也槐之言懐也懐/来人於此欲與之謀)而楊君之道未列於博士則誰¶
咎歟無乃隱其聲含其美以自窮歟夫以退譲自窮於¶
豐富之世以貽有位者羞是習易之説而廢其道也於¶
将行而問以言敢以變君之志¶
　　送徐從事北遊序(徐從事一本作徐生其名不可/得而考據題云北遊盖公南遷)¶
　　　(後/作)¶
讀詩禮春秋能言説其容貎充充然而聲名不聞傳於¶
世豈天下廣大多儒而使然歟将晦其説諱其讀不使¶
<pb:KR4c0048_WYG_025-7a>¶
世得聞傳其名歟抑處於逺仕於逺不與通都大邑豪¶
傑角其伎而至於是歟不然無顯者為之倡以振動其¶
聲歟今之世不能多儒可以盖生者觀生亦非晦諱其¶
説讀者然則餘二者為之決矣生北遊必至通都大邑¶
通都大邑必有顯者由是其果聞傳於世歟茍聞傳必¶
得位得位而以詩禮春秋之道施於事及於物思不負¶
孔子之筆舌能如是然後可以為儒儒可以説讀為哉¶
　　送廖有方序(公集中有荅貢士廖有方論文書云/今不自料而序秀才即此也又云自)¶
<pb:KR4c0048_WYG_025-7b>¶
　　　(遭斥逐禁錮盖在永州時作觀其/序及書詞氣當元和七八年間云)¶
交州多南金珠璣瑇瑁(璣音㡬瑇音/代瑁音昧)象犀(交州在廣之/南在唐𨽻安)¶
(南通天竺道南海畨禺合/浦交趾皆其所属郡也)其産皆竒怪至於草木亦殊¶
異吾常怪陽徳之炳耀獨發於紛葩瓌麗(葩披巴切/瓌姑囬切)而¶
罕鍾乎人今廖生剛健重厚孝悌信譲以質乎中而文¶
乎外為唐詩有大雅之道夫固鍾於陽徳者耶是世之¶
所罕也今之世恒人其於紛葩瓌麗則凡知貴之矣其¶
亦有貴廖生者耶果能是則吾不謂之恒人矣實亦世¶
<pb:KR4c0048_WYG_025-8a>¶
之所罕也¶
　　送元十八山人南遊序(韓退之集有贈元十八恊/律詩云吾友栁子厚其人)¶
　　　(藝且賢吾未識子時已覧贈子篇即此序也公/集中有送浩初序云退之寓書罪予曰見送元)¶
　　　(生序不斥浮圖而浩初序在元和六年間作此/當在其前也元十八於詩不見其名唯白樂天)¶
　　　(遊大林寺序有河南元集虚/者疑即其人也公時在永州)¶
太史公嘗言世之學孔氏者則黜老子學老子者則黜¶
孔氏道不同不相為謀余觀老子亦孔氏之異流也不¶
得以相抗又况楊墨申商刑名縦横之説其迭相訾毁¶
<pb:KR4c0048_WYG_025-8b>¶
牴牾而不合者可勝言耶然皆有以佐世太史公沒其¶
後有釋氏固學者之所怪駭舛逆其尤者也今有河南¶
元生者其人閎曠而質直物無以挫其志其為學恢博¶
而貫統數無以躓其道(一有而字/躓音質)悉取向之所以異者¶
通而同之捜擇融液與道大適咸伸其所長而黜其竒¶
衺要之與孔子同道皆有以㑹其趨而其器足以守之¶
其氣足以行之不以其道求合於世常有意乎古之守¶
雌者(一作存雄老聃曰知其雄守其雌為/天下谿知其白守其辱為天下谷)及至是邦以¶
<pb:KR4c0048_WYG_025-9a>¶
余道窮多憂而嘗好斯文留三旬有六日陳其大方勤¶
以為諭余始得其為人今又将去余而南厯營道觀九¶
疑(營道属永州零陵郡郡國志營道南有九疑/山山海經注云其山九谿皆相似故曰九疑)下灕水¶
(漢書作離水武帝紀将軍出/零陵下離水注離水出零陵)窮南越以臨大海則吾未¶
知其還也黄鵠一去青冥無極安得不凴豐隆愬蜚亷¶
(豐隆雷師吕氏春/秋云蜚亷風伯名)以寄聲於寥廓耶¶
　　送賈山人南遊序(序云吾長京師三十三年盖公/生於代宗大厯八年癸丑至徳)¶
　　　(宗貞元五年年十七舉進士九年登第十四年/中愽學宏詞為集賢殿正字十七年調藍田尉)¶
<pb:KR4c0048_WYG_025-9b>¶
　　　(十九年拜監察御史二十一年乙酉順宗立遷/禮部員外郎為三十三年也然是年憲宗即位)¶
　　　(公以附王叔文出為邵州刺史十一月貶永州/司馬在永凡十載至元和十年正月始召至京)¶
　　　(師復出為栁州此公於此序紀其生平出處甚/詳賈景伯者不詳其為人公序云居數月長樂)¶
　　　(賈景伯来此公到栁後數/月當元和十年冬作也)¶
傳所謂學以為已者是果有其人乎吾長京師三十三¶
年遊鄉黨入太學取禮部吏部科校集賢秘書出入去¶
来凡所與言無非學者盖不啻百數然而莫知所謂學¶
而為已者及見逐於尚書居永州刺栁州所見學者益¶
<pb:KR4c0048_WYG_025-10a>¶
稀少常以為今之世無是決也居數月長樂賈景伯来¶
(一本景/作宣)與之言䆳於經書博取諸史羣子昔之為文章¶
者畢(一作/必)貫統言未嘗詖(彼義切孟子詖/辭知其所蔽)行未嘗怪其¶
居室愔然(愔挹滛/切靖也)不欲出門其見人侃侃而肅召之仕¶
怏然不喜導之還中國視其意夷夏若均莫取其是非¶
曰姑為道而已爾若然者其實為已乎非已乎使吾取¶
乎今之世賈君果其人乎其足也則居其匱也則行行¶
不茍之居不茍容以是之於今世其果逃於匱乎吾名¶
<pb:KR4c0048_WYG_025-10b>¶
逐禄貶言見疵於世奈賈君何於其之也即其舟與之¶
酒侑之以歌歌曰充乎已之(一無/之字)居或以匱乎已之虛¶
或盈其廬孰匱孰充為泰為窮君子烏乎取以寜其躬¶
若君者之於道而已爾世孰知其從容者耶¶
　　送方及師序(序稱劉連州禹錫也薛道州伯高也/公集中有道州文宣王廟碑云河東)¶
　　　(薛公伯高由尚書刑部郎中為道州劉集有送/僧方及南謁栁貟外詩序云予為連州居無何)¶
　　　(而方及至出祴中詩一篇以貺予其詞甚富留/一嵗觀其行結矩如教益多之此公所謂館焉)¶
　　　(而備其敬歌焉而致其辭者也薛之詩無見焉/據劉夢得元和十年與公同時再斥公為栁州)¶
<pb:KR4c0048_WYG_025-11a>¶
　　　(而劉為連州此公栁州作也又公集有毁鼻亭/神記云元和九年薛公刺道州此序當作十年)¶
　　　(作明/矣)¶
代之游民學文章不能秀發者則假浮屠之形以為髙¶
其學浮屠不能愿慤者則又託文章之流以為放以故¶
為文章浮屠率皆縱誕亂雜世亦寛而不誅今有方及¶
師者獨不然處其位介然不踰節交於物冲然不茍狎¶
遇逹士述作手輙繕録復習而不懈行其志不以自怠¶
至於踐青折萌汎席灌手雖小教戒未嘗肆其心是故¶
<pb:KR4c0048_WYG_025-11b>¶
異夫假託為者也薛道州劉連州文儒之擇也館焉而¶
備其敬歌焉而致其辭夫豈貸而濫歟余用是得不繫¶
其説以告于他好事者¶
　　送文暢上人登五臺遂遊河朔序(韓退之集有送/浮屠文暢序云)¶
　　　(文暢喜為文章其周遊天下凡有所行必請於/搢紳先生以求詠歌其志貞元十九年春将行)¶
　　　(東南栁君宗元為之詩然公之詩今無傳矣韓/又有送文暢師北遊詩在貞元二十一年後意)¶
　　　(與公此序同時作時公尚在京師也序言天官/顧公吏部尚書顧少連夏官韓公兵部侍郎韓)¶
　　　(臯也餘皆無所考五臺山名/𨽻代州於唐属河東道云)¶
<pb:KR4c0048_WYG_025-12a>¶
昔之桑門上首(桑門即沙門也袁宏曰沙門漢言息也/盖息意去欲而歸于無為也後漢楚王)¶
(英奉黄縑白紈詣相國曰以贖愆罪詔/報曰其還贖以助伊蒲塞桑門之盛饌)好與賢士大夫¶
游晉宋以来有道林道安逺法師休上人其所與游則¶
謝安石王逸少習鑿齒謝靈運鮑昭之徒皆時之選(道/林)¶
(姓攴名遁道林其字也晉史王羲之傳㑹稽有佳山水/名士多居之謝安未仕時亦居焉孫綽李充許詢支遁)¶
(等皆以文義冠世並築室東土與羲之同好嘗與同宴/集於㑹稽山隂之蘭亭謝安傳安寓居㑹稽與王羲之)¶
(及髙陽許詢桑門支遁逰處出則漁弋山水入則言詠/属文無處世意習鑿齒傳時有桑門釋道安俊辯有髙)¶
(才自北至荆州與鑿齒初相見道安曰彌天釋道安鑿/齒曰四海習鑿齒時人以為佳對逺法師東晉釋慧逺)¶
<pb:KR4c0048_WYG_025-12b>¶
(也住廬山廬山記云逺師送陶元亮陸修靜不覺過虎/溪因相與大笑休上人宋桑門惠休姓湯氏宋書謝靈)¶
(運孫超宗隨父嶺南元嘉未得還與惠休道人来徃又/文選有休上人詩與鮑明逺詩相接意鮑昭當時與之)¶
(逰從/者)由是真乗法印與儒典並用而人知嚮方今有釋¶
文暢者道源生知善根宿植深嗜法語忘甘露之味服¶
道江表盖三十年謂王城雄都宜有大士遂躡虛而西¶
驅錫逾紀而秦人䝉利者益衆雲代之間有靈山焉(雲/州)¶
(代州属/河東道)與竺乾鷲嶺角立相望而往觧脫者去来回復¶
如在歩武則勤求秘寳作禮大聖非此地莫可故又捨¶
<pb:KR4c0048_WYG_025-13a>¶
筏西土振塵朔陲(音/垂)将欲與文殊不二之㑹(與同/預)脱去¶
穢累超詣覺路吾徒不得而留也天官顧公夏官韓公¶
廷尉鄭公吏部郎中楊公(一有/劉公)有安石之徳逸少之髙¶
習鑿齒之才皆厚於上人而襲其道風佇立瞻望懼徃¶
而不返也吾輩嘗希靈運明逺之文雅故詩而序之又¶
從而諭之曰今燕魏趙代之間天子分命重臣典司方¶
岳辟用文儒之士以縁飾政令服勤聖人之教尊禮浮¶
圖之事者比比有焉(比薄必/切次也)上人之徃也将統合儒釋¶
<pb:KR4c0048_WYG_025-13b>¶
宣滌疑滯然後蔑衣裓之贈(裓古待切釋/典有衣裓)委財施之㑹¶
不顧矣其来也盍亦徴其歌詩以焜燿逈躅(逈一作廻/躅厨玉切)¶
偉長徳璉之述作(璉音/輦)豈擅重千祀哉庶欲竊觀風之¶
職而知鄭重耳(一作鄭/志耳)¶
　　送巽上人赴中丞叔父召序(上人序云重巽是也/居永州龍興寺公集)¶
　　　(有酬巽上人贈新茶詩又有題巽公院五詠此/序在永作也中丞公湖南觀察使栁公綽也新)¶
　　　(史公綽本傳云公綽拜御史中丞李吉甫當國/出為湖南觀察使李吉甫再相在元和六年公)¶
　　　(此序是年作也記所云惠誠海雲皆唐時名僧/孟常州孟簡也元和中拜諌議大夫以幸直出)¶
<pb:KR4c0048_WYG_025-14a>¶
　　　(為常州刺史其本傳云簡晚路殊躁急佞佛過/甚為時所誚嘗與劉伯芻歸登蕭俛譯次梵音)¶
　　　(者鄭中書不詳其人以時考之當是鄭絪也舊/史絪本傳憲宗即位遷中書舍人俄拜中書侍)¶
　　　(郎與杜黄裳同秉國政至元/和四年罷為太子賔客云)¶
或問宗元曰悉矣子之得於巽上人也其道果何如哉¶
對曰吾自㓜好(一作/學)佛求其道積三十年世之言者罕¶
能通其説於零陵(即永/州也)吾獨有得焉且佛之言吾不可¶
得而聞之矣其存於世者獨遺其書不於其書而求之¶
則無以得其言言且不可得况其意乎今是上人窮其¶
<pb:KR4c0048_WYG_025-14b>¶
書得其言論其意推而大之逾萬言而不煩摠而括之¶
立片辭而不遺與夫世之析章句徴文字言至虛之極¶
則蕩而失守辯羣有之夥則泥而皆存者(夥胡果切齊/謂多為夥泥)¶
(去/聲)其不以逺乎以吾所聞知凡世之善言佛者於吴則¶
惠誠師荆則海雲師楚之南則重巽師師之言存則佛¶
之道不逺矣惠誠師已死今之言佛者加少其由儒而¶
通者鄭中書洎孟常州中書見上人執經而師受且曰¶
於中道吾得以益逹常州之言曰從佛法生得佛法分¶
<pb:KR4c0048_WYG_025-15a>¶
皆以師友命之今連帥中丞公具舟来迎飾館而候欲¶
其道之行於逺也夫豈徒然哉以中丞公之直清嚴重¶
中書之辯博常州之敏逹且猶宗重其道况若吾之昧¶
昧者乎夫衆人之和(胡卧/切)由大人之倡洞庭之南竟(一/作)¶
(競/)南海其士汪江也求道者之多半天下(一有/而字)一唱而¶
大行於逺焉是行有之則和焉者将若羣(一作/居)蟄之有¶
雷不可止也於是書以為巽上人赴中丞叔父召序¶
　　送僧浩初序(浩初龍安海禪師弟子也公集有海/禪師碑序云近李生礎自東都来退)¶
<pb:KR4c0048_WYG_025-15b>¶
　　　(之又寓書罪予且云見送元生序不斥浮屠盖/公前有送元十八山人南遊序云太史公沒其)¶
　　　(後有釋氏固學者之所怪駭舛逆其尤者也今/有河南元生者悉通而同之要之與孔子同道)¶
　　　(此韓以為有損於聖人之教故寓書以罪之惜/乎韓之書今逸矣公此序又深言浮屠與易論)¶
　　　(語合雖聖人復生不可得而斥則公之嗜浮屠/其深如此韓寓書在分司東都時當元和三年)¶
　　　(間此序公是時在永州作/次前篇盖元和六年云)¶
儒者韓退之與余善嘗病余嗜浮圖言訾余與浮圖㳺¶
(訾音/紫)近隴西李生礎自東都来退之又寓書罪余且曰¶
見送元生序不斥浮圖浮圖誠有不可斥者徃徃與易¶
<pb:KR4c0048_WYG_025-16a>¶
論語合誠樂之其於性情奭(一作/䀌)然不與孔子異道退¶
之好儒未能過掦子掦子之書於荘墨申韓亦有取焉¶
浮圖者反不及荘墨申韓之怪僻險賊耶曰以其夷也¶
果不信道而斥焉以夷則将友惡来盗跖而賤(一作/殘)季¶
札由余乎非所謂去名求實者矣吾之所取者與易論¶
語合雖聖人復生不可得而斥也退之所罪者其跡也¶
曰髠而緇無夫婦父子不為耕農蠶桑而活乎人若是¶
雖吾亦不樂也退之忿其外而遺其中是知石而不知¶
<pb:KR4c0048_WYG_025-16b>¶
韞玉也(韞音/藴)吾之所以嗜浮圖之言以此與其人㳺者¶
非必能通其言者且凡為其道者不愛官不爭能樂山¶
水而嗜閒安者為多吾病世之逐逐然唯印組為務以¶
相軋也(軋乙/黠切)則舍是其安從吾之好與浮圖遊以此今¶
浩初閒其性安其情讀其書通易論語唯山水之樂有¶
文而文之又父子咸為其道以飬而居泊焉而無求則¶
其賢於為荘墨申韓之言而逐逐然唯印組為務以相¶
軋者其亦逺矣李生礎與浩初又善今之徃也以吾言¶
<pb:KR4c0048_WYG_025-17a>¶
示之因北人寓退之視何如也¶
　　送元暠師序(暠音皓劉夢得集有送僧元暠南遊/詩并引云予䇿名二十年百慮而無)¶
　　　(一得然後知世所謂道無非畏途唯出世間法/可盡心耳繇是在席硯者多旁行四句之書備)¶
　　　(将迎者皆無赤髭白足之侣深入智地靜通還/源客塵觀盡妙氣来宅内視胄中猶煎鍊然開)¶
　　　(士元暠姓陶氏本丹陽居家世有人爵不藉其/資於毗尼禪那極細牢之義於中後日習摠持)¶
　　　(之門妙音奮迅願力昭荅雅聞予事佛而亟来/相從或問師隳形之自對曰少失怙恃推棘心)¶
　　　(以求上乗積四十年身羸老将至而不懈始悲/浚泉之有冽今痛防墓之未遷塗芻莫備薪火)¶
　　　(恐滅諸相皆離此心長懸雖萬姓歸佛盡為釋/種如河入海無復水名然具一切智者豈遺百)¶
<pb:KR4c0048_WYG_025-17b>¶
　　　(行求無量義者寜用㫁思今聞南諸侯雅多大/士思叩以苦調而布其末光無容至前有足悲)¶
　　　(者予聞是説巳力不足而悲有餘因為詩以送/之庶乎踐霜露者聆之有惻詩曰寳書翻譯學)¶
　　　(初成振錫如飛白足輕彭澤因家凡㡬世靈山/預㑹是前生傳燈已悟無為理濡露猶懐㒺極)¶
　　　(情從此多逄大居士何人不觧觧珠纓公序所/謂師居武陵有年数矣與劉㳺久且暱持其詩)¶
　　　(與引而来即此也武陵即鼎州劉夢得與公永/貞元年同貶貟外司馬劉為鼎州而公為永州)¶
　　　(元暠時自鼎州来公此序永/州作也次前篇當元和六年)¶
中山劉禹錫明信人也不知人之實未嘗言言未嘗不¶
讎元暠師居武陵有年数矣與劉㳺久且暱持其詩與¶
<pb:KR4c0048_WYG_025-18a>¶
引而来余視之申申其言勤勤其思其為知而言也信¶
矣余觀世之為釋者或不知其道則去孝以為達遣情以貴¶
虚今元暠衣粗而食菲病心而墨皃以其先人之𦵏未¶
返其土無族屬以移其哀行求仁者以冀終其心勤而¶
為逸逺而為近斯盖釋之知道者歟釋之書有大報恩¶
十篇咸言由孝而極其業世之蕩誕慢&KR1138;者(&KR1138;弋攴切/多言也)¶
雖為其道而好違其書於元暠師吾見其不違且與儒¶
合也元暠陶氏子其上為通侯為髙士為儒先生(一有/賢字)¶
<pb:KR4c0048_WYG_025-18b>¶
(無生字一無/生與賢字)資(一作/見)其儒故不敢忘孝跡其髙故為釋¶
承其侯故能與逹者遊其来而從吾也觀其為人益見¶
劉之明且信故又與之言重叙其事¶
　　送琛上人南遊序(序云琛自京師而来又南出乎/桂林桂林桂州也在永州作)¶
佛之迹去乎世久矣其留而存者佛之言也言之著者¶
為經翼而成之者為論其流而来者百不能一焉然而¶
其道則備矣法之至莫尚乎般若經(一作/道)之大莫極乎¶
涅槃世之上士将欲由是以入者非取乎經論則悖矣¶
<pb:KR4c0048_WYG_025-19a>¶
而今之言禪者有流盪舛誤迭相師用妄取空語而脫¶
略方便顛倒真實以䧟乎已而又䧟乎人又有能言體¶
而不及用者不知二者之不可斯須離也離之外矣是¶
世之所大患也吾琛則不然觀經得般若之義讀論恱¶
三觀之理晝夜服習而身行之有来求者則為講説從¶
而化者皆知佛之為大法之為廣菩薩大士之為雄修¶
而行者之為空蕩而無者之為礙夫然則與夫增上慢¶
者異矣異乎是而免斯名者吾無有也将以廣其道而¶
<pb:KR4c0048_WYG_025-19b>¶
被於逺故好遊自京師而来又南出乎桂林未知其極¶
也吾病世之傲逸者嗜乎彼而不求此故為之言¶
　　送文郁師序(一作引文郁師公之族也序云挾海/泝江獨行山水間盖公時在永州而)¶
　　　(師来也又云當世以文儒取名聲為顯官入朝/受憎&KR0945;訕黜摧伏不得守其土者十嘗八九此)¶
　　　(公自言/云爾)¶
栁氏以文雅髙於前代近嵗頗乏其人百年間無為書¶
命者登禮部科數年乃一人後學小童以文儒自業者¶
又益寡今有文郁師者讀孔氏書為詩謌逾百篇其為¶
<pb:KR4c0048_WYG_025-20a>¶
有意乎文儒士矣又遯而之釋背笈篋懐筆牘挾海泝¶
江獨行山水間翛翛然模状物態捜伺隱隟(去逆切説/文阸塞也)¶
登髙逺望悽愴超忽㳺其心以求勝語若有程督之者¶
已則被緇艾茹蒿芹志終其軀吾誠怪而譏焉對曰力¶
不任奔競志不任煩拏茍以其所好行而求之而已爾¶
終不可變化吾思當世以文儒取名聲為顯官入朝受¶
憎&KR0945;訕黜摧伏不得守其土者十嘗八九若師者其可¶
訕而黜耶用是不復譏其行返退而自譏於其辭而去¶
<pb:KR4c0048_WYG_025-20b>¶
也則書以畀之¶
　　送璿上人歸淮南覲省序(序云退使孺子執簡而/序之與前送楊郎中使)¶
　　　(還汴州序稱童孺同意作之年月不可考以文/意推之公時尚在京師當貞元十四五年間也)¶
　　　(貟外郎劉公/其名未詳)¶
金僊氏之道盖本於孝敬而後積以衆徳歸於空無其¶
敷演教戒於中國者離為異門曰禪曰法曰律以誘掖¶
迷濁世用宗奉其有修整觀行尊嚴法容以儀範于後¶
學者以為持律之宗焉上人窮討秘義發明上乗奉威¶
<pb:KR4c0048_WYG_025-21a>¶
儀三千雖造次必備嘗以此道宣於江湖之人恱其風¶
而受其賜攀慈航望彼岸者盖千百計天子聞之徴至¶
闕下御大明秘殿以問焉導揚本教頗甚稱㫖京師士¶
衆方且翹然仰大雲之澤以植徳本而上人不勝顧復¶
之恩退懐省侍之禮懇廹上乞遂無以奪由是杖錫東¶
顧振衣晨征右司員外郎劉公深明世典通逹釋教與¶
上人為方外遊始榮其至今惜其去於是合郎署之友¶
詩以貺之退使孺子執簡而序之因繫其辭曰上人専¶
<pb:KR4c0048_WYG_025-21b>¶
於律行恒久彌固其儀刑後學者歟誨于生靈觸類䝉¶
福其積衆徳者歟覲于髙堂視逺如邇其本孝敬者歟若¶
然者是将心歸空無捨筏登地固何從而識之乎古者¶
贈禮必以輕先重故鄭商之犒先乗韋(左傳僖公三十/三年秦人襲鄭)¶
(及滑鄭啇人弦髙将市于周遇之以乗韋先牛十二犒/師曰寡君聞吾子将歩師出于敝邑敢犒從者不腆敝)¶
(邑為從者之淹居則具一/日之積行則備一夕之衛)魯侯之贈後吴鼎(魯㐮公十/八年公㑹)¶
(晉侯及諸侯圍齊十九年諸侯還自沂上盟于督揚晉/人執邾悼公以其伐我故晉侯先歸公享晉六卿于蒲)¶
(圃賄荀偃束錦加璧乗馬先吴壽夢之鼎注壽夢吴子/乗也獻鼎於魯因以為名古之獻物必有以先今以璧)¶
<pb:KR4c0048_WYG_025-22a>¶
(馬為鼎/之先)今餞詩之重皆後吴鼎也(後一/作衆)故乗韋之比得¶
序而先之且曰由禮而不敢讓焉¶
　　送𤣥舉歸幽泉寺序(作之年/月未詳)¶
佛之道大而多容凡有志乎物外而耻制於世者則思¶
入焉故有貎而不心名而異行剛狷以離偶紆舒以縱¶
獨其状類不一(一有/也字)而皆童髪毁服以㳺於世其孰能¶
知之今所謂𤣥舉者其視瞻容體未必盡思跡佛而持¶
詩句以来求余夫豈耻制於世而有志於物外者耶夫¶
<pb:KR4c0048_WYG_025-22b>¶
道獨而跡狎則怨志遂而形羈則泥幽泉山山之幽也¶
閑其志而由其道以遯而樂足以去二患捨是又何為¶
耶既曰為余来故於其去不可以不告也¶
　¶
　¶
　¶
　¶
　栁河東集巻二十五¶
